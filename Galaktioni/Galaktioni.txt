***
„აი - ია“

აგერ პატარა შკოლა,
მთა აფხაზეთის სოფლის,
მის წინ ხეები ჩქოლა
და დარიგება მშობლის.

ვერ გადაუდგამს ბიჯი,
შიგნით კი ხმაურს ჰქვია -
ყდაზე ნახატი ბიჭი
და ხმები: „აი - ია“.

***
„ჩარდა ამთა“

სადღეგრძელოსთვის სიტყვის თქმის ნება მომეცი, თამადა:
შემკობად თინათინისა ამ სასმისს ვსვამ თამამადა,
ვის მკერდზე გადმოფენია ნაწნავი ცხრა სამ-სამადა,
ვისი თავხურვა ყოველგვარ თავხურვას შეეკამათა,
და წარბ-წამწამი ყველასი არ ღირს მის წარბ-წამწამათა,
სახის კანს სადაფისფერსა მზემ შუქი რამ მიამატა,
ტანსარო, ალვა ასული, მშვენება მარად ჟამადა,
ვინ მზესა სწუნობს, მაგრამ მზე თინათინებდეს მარადა.
ვუსურვებ: ჰქონდეს სიმხნევე ფუძედ და დასაბამადა,
მშვიდობიანი ცხოვრება რომ არ შეცვლოდეს შხამადა,
და აფხაზური, ბევრი რამ, სიბრძნეთა და სიამეთა,
ის კარგი დარბაისლობა, უღირდეს ძვირფას რამედა.
ვარდ-ყვავილებით მოერთოს ველი, ქცეული შლამადა.
„სამშობლოსათვის მაცოცხლეთ!“ - მვედრები იყოს ამადა.
მომხდურებს რომ წახდენოდეს რბევის სურვილი და მადა,
მტერზე მიმსვლელი მენახოს, ქალი იძახდეს: „ჰკა მათა!“
აფხაზნი ქალნი გმირთ ზრდიდნენ, შემმუსვრელთ არამგამათა...
მაშ, ერთი ძველი სუფრული, სთქვი - „ჩარდა ამთა“, თამადა!

***
„ჩემო იარალი“

„ჩემო იარალი!“ - ასე ქადაგებდა
ყაბახის გმირი, მზგავსება ლომის,
ორბელიანი, რომელიც აქებდა
ღვინოს და სალომეს.

ის დრო წავიდა! ტფილისი ძველი
მიინგრ-მოინგრა, სცივათ კახურებს,
და ნარიყალა ცრემლებით სველი,
მატარებლების კივილს გაჰყურებს;

მე ვდგევარ მთაზე, მე ვდგევარ მარტო,
დამთვრალი ახალ სანახავითა,
რითი გაგართო, როგორ გაგართო?
ჩემო იარალი, ის დრო წავიდა!

***
...და კვლავ იწყება ახალი წელი

...და კვლავ იწყება ახალი წელი...
და ისე, როგორც ძველი, თავდება;
დღე მომავალი, დღე ხვალინდელი
გუშინდელ დღისგან არ განსხვავდება.
ირგვლივ კაცთ სახე დაღონებული
ხვალინდელ დღესაც არ განშორდება.
მოწყენილობა და წუთების თვლა
ხვალაც იგივე განმეორდება.
ძლივს შესამჩნევი სხვადასხვაობა
ვერ შეცვლის ერთ მთელ არარაობას...
აი, ცხოვრება! მე მასში ვრაცხდი
დიდს, განუსაზღვრელ სანახაობას;
ვრცელ ასპარეზად მიმაჩნდა იგი,
მოქმედებისთვის ფართო და სრული;
ნამდვილად... იგი ბილიკი არის
ვიწრო, ეკლებით შემოსაზღვრული.
მე მჯეროდა, რომ ბედნიერება
სუფევს კაცთათვის გაჩენილ დღეში,
და ნამდვილად კი ბედნიერ დღეებს
სულ ათს თუ დავთვლი ჩემს სიცოცხლეში.
მე მჯეროდა, რომ შვება სუფევდა
უჩინრად სადმე: ქვეყნად თუ ცაში,
ნამდვილად იგი არსად არ სუფევს,
არც ცის სივრცეში, არც ქვეყანაში.
დავასამარეთ ფუჭი ოცნება,
მოწყენილობა დარჩა უცვლელი,
ძლივს ძველი წელი საფლავს მივეცით,
მაგრამ კვლავ მოდის მსგავსივე წელი!

***
10 წლის წინად

რომ ყოფილიყავ ათი წლის წინად,
რომ მომვლენოდი ათი წლის წინად,
მე მხოლოდ შენ ერთს, შენ დაგსახავდი
ოცნების მეფედ, მზიურ გვირგვინად.
მაშინ ალერსი ისე მწყუროდა,
ისე ველოდი შენს თანაგრძნობას,
ეს იყო მაშინ... ეხლა კი ვწყევლი
და ვწყევლი, ვწყევლი, ვწყევლი მე ტრფობას.
სადღაა ეხლა სანთელი იგი,
ღამით რომ ენთო ოცნებას ნაზი?
ის ჩამქრალია და ღამის სივრცეს
შავი ზოლების შთენია ხაზი.
რა დამავიწყებს იმ მწარე დღეებს,
უგონო განცდებს და ფიქრებს ფარულს,
აწ გვიან არის. ეხლა მე ვწყევლი...
და ვწყევლი, ვწყევლი, ვწყევლი სიყვარულს.

***
15 საუკუნე

შენი სიბერე,
სიახლე ორბის,
15 საუკუნე
ელოდა წინამორბედს.
15 საუკუნე
გიკლავდა დღეისს,
ქალაქო ფენიქსო,
ყრუ ღამეები
ვარფოლომეის.
15 საუკუნე
ჯვარზე გაკრული
თითქო განგებით,
ჯალალ-ედინებით,
თემურლანგებით.
15 საუკუნე
ხსოვნას აზარებს
ზღვა არაბების,
სკვითი, ბერძენი,
ცვლიდენ ხაზარებს.
შენ ოცდაათჯერ
გადასცდი იმ ფონს,
სწვავდი ხიდეებს,
ცვლიდი რუბიკონს,
შენს სისხლიან თასს
ცლიდა შაჰ-აბას
და ვერ დასცალა.
აწ აღსადგენად
მოვა სხვა ძალა!

***
19 - ?

ციკლიდან „პაციფიზმი“

მიწას კვლავ ეფინება,
როგორც გზა და დროება,
იმპერიალისტური
ომის საშიშროება.
წამოვიდენ ღრუბლები,
მრისხანე და საზარი,
ილესება დანებად
რკინა უზარმაზარი,
მოაქვს სისხლის მორევი
და სიკვდილის მონება,
უძლეველი ტეხნიკის
მწარე გამოგონებას,
რათა სატანიური
ცელით მიწა ათიბოს,
რათა ასისხლებული
მხრები მოიქათიბოს,
მოსპოს, გაანადგუროს,
რაც ქურა და ძნებია,
რაც კი მრავალი წლობით
შრომას უშენებია.

***
1914

რად მომაგონდა მწველი
აფრთოვანება ძველი,
ცხრაას თოთხმეტი წელი?
ნელი ზაფხულის ნდომა?

სული სიცოცხლის ნდომის,
ჩემი ლექსების ტომი,
შემდეგ აჩრდილი ომის
და შემოდგომის კვდომა?

სულმა წაიღო თანა
ის მშვენიერი ნანა,
სულმა გალესა დანა
ორხიდეებად რგული?

ოხვრა, ტირილი ბევრი,
განუჭვრეტელი ტევრი,
ბედის მრისხანე კევრი...
და... მოკლულია გული!

***
1917. თებერვალი

გამოვედი, თებერვალმა
დახსნა ციხის კარები.
ო, ახალი ცხოვრებისკენ
ისევ მივეჩქარები.
გზაზე მხვდება მიტინგები
მუშების და ჯარების,
ეს პირველი მერცხალია
უკვე გამოდარების.

გული არ მაქვს საგულეში,
სოფლად წასვლას ვაპირობ:
ჩემი მხოლოდ ჯარებშია
საქმე საპირდაპირო.
სოფლად! სადაც კრებებია
დაღლილ ჯარისკაცების,
დუღს, გადადუღს მღელვარება,
გამწარებულ მასსების.
აი, სად დუღს მუშაობა,
ერთგული და მხურვალე,
და სად ჰპოებს მოსვენებას
მუშაობის მწყურვალე.

ჩვენთან ერთი რურუაა,
(ეხლა უკვე ფრონტზე ვარ),
დივიზიის კომიტეტის
თავმჯდომარედ გავიდა.
არ მინახავს ახალგაზრდა
ასე თავდადებული,
ალბათ გული მგზნებარე აქვს,
ცეცხლად გადანთებული.
მაგრამ ერთი დიდი ნაკლი
დამჩნევია წუთობით -
რაღაც თავის ნაწერები
თანვე მოაქვს ფუთობით.

***
1927. VI. ვენა

ციკლიდან „პაციფიზმი“

ბარიკადებზე!
დაიწყო ბრძოლა!
ცეცხლად და ალხად
საყოველთაო გაფიცვათ ზოლი
მოვარდა ტალღათ.
მასსიურია გზებზე ომები
სისხლით, ცხედრებით,
გააფთრებითა და მონდომებით
და ამხედრებით.
ის, რაც სამუდმო ხსოვნად დარჩება,
ცეცხლის ხაზია,
დღესასწაულობს კვლავ გამარჯვებას
ბურჟუაზია.

5. VIII
ნიუ-ბეტფორდის ფეიქართ მხარე
იწყებს მხილებას,
იგი აყენებს მთელ რიგ მქუხარე
მოთხოვნილებას.
მრავალი მუშა წითელი დროშით
ქუხს ენამჭევრი,
მრავალი მიყავთ საპატიმროში,
დახოცეს ბევრი.

6. VIII
საქსოვ ფაბრიკის მუშათ გაფიცვა
მიდის, გრძელდება,
უფრო მრავალზე მრავალი რიცხვი
ამეტყველდება.
ბომბეაში კი
აამუშავეს მექარხნეებმა
თვით მანქანები:
გაჩნდენ მუშები, დაიწყეს შებმა
მათ დაქადნებით.
მანქანებისა შესძრეს რიგები,
გულს მიაყურეს,
შეაწყვეტინეს და ფაბრიკები
ისევ დახურეს.

8. VIII
ბომბეა.
გაფიცულების დიდი მიტინგი,
მეასე დღეა?
ქარხნის პატრონთა მწუხარე დინგი
მათთვის საფრთხეა.
მიტინგმა თმენის ჯაჭვი გასწყვიტა,
ჰქუხს კლასის გრძნობა,
ისევე ბრძოლა მან გადასწყვიტა,
და არ დათმობა.

***
1950

ძვირფას მეგობარს, თანამებრძოლს, თანამოკალმეს,
ვის სიტყვას ვადრი სივრცეებში ანთებულ ალმასს,
გაკრიალებულს, უბრწყინვალესს ელვარე მზეზე - რომ ვუძღვნი ამ ლექსს, გულო ჩემო, აი, მიზეზი!

ძვირფას მეომარს, ძვირფას მესხის სიმთ მიმოჟღერას,
შეუდარებლად მოყვარულს და თანამომღერალს - შემდგომ თაობათ ბედ-იღბლისთვის უმახვილესი
რომ შექმნა ლექსი, გულო ჩემო, აი, მიზეზი!

მოუსყიდველი, მომავალის შემგრძნობი სვეტის,
ბრძოლებში იყო ბევრის მთმენი გული პოეტის,
ლითონზე უფრო უმძლავრესი და უმტკიცესი -
აი, მიზეზი გამარჯვების, აი, მიზეზი!

ამ საუკუნის ზვიად წელთა პირველ ათეულს
ვიგონებ, როგორც აღტაცებას, ზღვად ვერ დატეულს
ცხრაასის, კიდევ ცხრაას ხუთის მხნე იგი გეზი
რომ გაღელვებს შენ, გულო ჩემო, აი, მიზეზი!

დღეს მოვიგონებ იმ პირველი ოცნების სახელს
და მოლოდინთა მშვენიერთა სპეტაკ სიახლეს,
რაც მგზნებარებდა და ჰმატებდა სიბრძნეს სიბრძნეზე
აი, მიზეზი გამარჯვების, აი, მიზეზი!

ჩანგო, შენ ჩემო გულის ძგერავ და იარაღო,
იმ კარგ წარსულით, მითხარ, როგორ არ ვიამაყო?!
ვით არ ვადიდო შუქი ყრმობის მოგიზგიზესი -
მედგრად რომ იყავ, გულო ჩემო, აი, მიზეზი!

ჩანგო, აღსავსევ სამშობლოზე მრავალ ზმანებით,
მაოცებ შენი მაშინდელი აღფრთოვანებით.
შენ შენი გქონდა და სხვას კიდევ - თავისი წესი,
წრფელი რომ იყავ, გულო ჩემო, აი, მიზეზი!

ვინაც მებრძოლთა უშიშართა რიგებში ჩადგა,
კიდევ ცოცხალი ახლაც ჩვენში ბევრია მათგან.
მათ რომ იხსენებ, ვისიც მარად მძლავრობს ძირ-ფესვი
ეს მიზეზია სიმხნევისა, დიდი მიზეზი!

ვინაც პირველად უწრფელესი დროშა აღმართა,
ბრწყინავს მათ მიერ თვით ზეცამდე ახდილი ფარდა,
წარვიდა, განქრა დაფიქრება სხვა რაიმეზე -
აი, მიზეზი, გულო ჩემო, აი, მიზეზი!

და, ჰა, კარები გაბედულად რომ შემოაღო
ცხრაას ჩვიდმეტმა, მითხარ, როგორ არ ვიამაყო?!
რომ თავდადებით შეიმოსა გზა უწმინდესი -
აი, მიზეზი, გულო ჩემო, აი, მიზეზი!

იმ ათას ცხრაას ჩვიდმეტი წლის ალური გზნებით,
დიდი ლენინის მიერ ნათლად ნაჩვენებ გზებით,
დედამიწის ერთ მეექვსედის გაშლილ სივრცეზე
ძმობის დროშა რომ აფრიალდა - აი, მიზეზი!

წელნი ილტვიან და სულ მაღლა, მაღლა ადიან.
იშლება თვალწინ ოციან და ოცდაათიან
წლების ეპოქა, უმძლავრესი და უმკვიდრესი -
აი, მიზეზი, გულო ჩემო, აი, მიზეზი!

დაუვიწყართა წელთა ხანა, ეპოქა ჩვენი,
უდარებელის და გადამწყვეტ დიდების მჩენი,
შემოქმედებით მოალერსე-მოფაქიზესი -
აი, მიზეზი, გულო ჩემო, აი, მიზეზი!

იმ გარდატეხათ სიმძაფრეებს ოდეს გიგონებ,
ძლიერაც მსურდეს, უკეთესს ვერ გამოგიგონებ,
ავწიოთ თასი ისევ დროშის მომაისესი -
აი, მიზეზი, მეგობრებო, აი, მიზეზი!

სახე წავიდა - წინათ უცხო, მაინც უსახო,
და სხვა მოვლენით, მითხარ, როგორ არ ვიამაყო?!
გმირთა გმირების სჯობს ხანა თუ თათქარიძესი? -
აი, მიზეზი განსხვავების, აი, მიზეზი!

უცებ მოვარდნილ სამამულო, მსოფლიო ომის
საშიშროება, ველურობა მომხდურთა ტომის.
რა იყო ქვეყნად უფრო მძლავრი ჩვენს სიმტკიცეზე?
აი, მიზეზი, გულო ჩემო, აი, მიზეზი!

ო, ჩემო ჩანგო, ო, სულისდგმავ და იარაღო,
იმ გამარჯვებით, მითხარ, როგორ არ ვიამაყო?!
გაისმოდა ხმა სიმართლის და სინათლის მთესი -
აი, მიზეზი, გულო ჩემო, აი, მიზეზი!

ჩანგო, აღსავსევ კვლავ მტრისადმი მკაცრ მრისხანებით.
გმადლობ, იმ შენი მაშინდელი ახმოვანებით.
სამშობლოს თვისას დარაჯობდეს ერთგული მწყემსი.
თუ უნდობარი კვლავ თავდასხმის იქნა მიზეზი.

სადღეგრძელო ვთქვათ ჩვენი ჯარის და ჯამაათის -
თენდება ღამე ათას ცხრაას ორმოცდაათის!
რომ თენდება და იბადება ლექსიდან ლექსი -
აი, მიზეზი, მეგობრებო, აი, მიზეზი!

დიდებულია საუკუნის ეს ნახევარი,
საძირკვლის ჩაყრა, ფუძემდებელ დღეთა მრხევარი,
და რომ მეორე ნახევარის ვდგავართ კიდეზე -
აი, მიზეზი აღტაცების, აი, მიზეზი!

ასე ბრწყინვალე, ასე ლაღი, ასე სახალხო,
დღე რომ თენდება, გულო, როგორ არ ვიამაყო?!
ჩვენია იგი მომავალი, უუდიდესი -
აი, მიზეზთა მიზეზი და კიდევ მიზეზი!

***
2 ენკენისთვე, 1941 წელი

შუქმა კედლები კვლავ გაათეთრა,
ახალგაზრდობა რას არ ახერხებს...
სმენას იზიდავს ისევ კათედრა,
მაგრამ წელს ბევრი აკლია მერხებს.

***
9 სიყვარული

ცხრა ჩემთვის მზიანია,
ელვარე და ლომფერი.
როცა მე დავიბადე,
იყო ცხრა ოკტომბერი.
შემდეგ ნაზი დღეები
თვალმა ვეღარ დათვალა,
დღე ყოველთვის ცხრა იყო,
და მზე მუდამ - ცხრათვალა.
ოჰ, ტკბილო საქართველო!
სუნთქვა გაუმაძღარო,
შენი სახელებია
ცხრამუხა და ცხრაწყარო.
ცხრა - არჩევის დღე იყო
პოეტების მეფეთა.
ცხრას - პირველი გრიგალი
გზაზე შემომეფეთა.
სიტყვაში: რუსთაველი
ცხრა ელვარე ხანია,
სახელიც: გალაკტიონ -
მხოლოდ ცხრა ანბანია.
მახსოვს ზამთრის დღეები
და სიბნელე გვიანი -
როგორ უცებ მშველოდა
ისევ ბუხრის ცხრიანი.
ოჰ, ოცნებავ ყრმობისა,
ცრემლი იყო ღვარული.
ცხრა კლდესაც გაალხობდა
ჩემი ცხრა სიყვარული.
ცხრა ჩემთვის მზიანია,
ელვარე და ლომფერი,
როცა მე დავიბადე,
იყო ცხრა ოკტომბერი.

***
ARS LONGA, VITA BREVIS*

სიცოცხლე
მთა და ხევის
ხანმოკლე
ხმაა ნგრევის,
სად გონგი
გრგვინავს დევიზს:
Ars longa
Vita brevis!

წიწამურს
ყველა მარად
ჩასთვლიდეს
ყოფნის კარად -
რომ ყოფნა
იქცეს ქნარად -
Ars longa
Vita brevis!

წამიერ
გულის ჟინთა
კაცს ცეცხლი
მისთვის გინდა,
რომ უკვდავს
ერქვას წმინდა!
Ars longa
Vita brevis!

***
AVE MARIA

ელვარებს, დნება წმინდა ნათელი
მკრთოლვარ-მთრთოლვარე შუქთა მფრქვეველი,
ნუგეშთ მწყურვალეთ, შენსკენ მოილტვის
ლოცვა-ვედრება და საკმეველი.

რა რიგ მწყურია შენს შორეახლოს
განახლებისა მოვიკლა ჟინი,
და ვუცქეროდე - თუ როგორ ბრწყინავს
ღვთაებრივობის შენი გვირგვინი.

რამდენი ღამე გამითევია,
მზის ამოსვლისთვის რომ შემეხედა,
მე ვერ ვამჩნევდი, თუ როგორ რთავდა
მთვარე ვარსკვლავებს, როგორც შვილთ დედა.

ასე, არ მინდა ვუცქირო წმინდანთ,
გარს რომ გარტყიან, ყველა ბნელდება,
და თვალწინ მხოლოდ შენი აჩრდილი
უხილავ ძალით ხორციელდება.

ოჰ, ეს ნათელი, თვალთა ნათელი
გულის სიღრმემდე მწვდება, მედება!
რა არის შენთან კაცთა ბორკილი
ან ხორციელის შემოქმედება?

იყო დრო და შენ ქვეყნად იყავი
მაგ განუსაზღვრელ მშვენიერებით,
მაგრამ რით უნდა დაგეტკბო გული,
კაცთა ღალატით თუ ცბიერებით?

ეხლა აღარ ხარ და ჰქმნის ოცნება
უკვდავი სახით უბრალო ტილოს,
რომელსაც ძალუძს თუნდაც ველური
დაატყვევოს და დაიმორჩილოს.

მასში ყველაა, რასაც დაღლილი
ადამიანი ქვეყნად ეძიებს,
მშვენება, სული და სილამაზე
ჩვენს ლოცვაშია, მუდამ რომ ჰგიებს.

ელვარებს, დნება წმინდა ნათელი
მკრთოლვარ-მთრთოლვარე შუქთა მფრქვეველი...
დედაო ღვთისავ! შენსკენ მოილტვის
ლოცვა-ვედრება და საკმეველი.

***
N-ს

რასა გევხარ! ცბიერი,
დგეხარ და იწყევლები:
გამიშავდეს თვალები,
გამითეთრდეს ხელები!

***
P. S.

გულო ჩემო მღელვარევ,
სულო ჩემო მყივარო -
ერთი დღეც არ გქონიათ
მშვიდი, უსატკივარო.

***
TABES DʼORSALIS

ქვევით მილების
ურიცხვი ხე-ტყე,
ზევით კოშკები
და კიოსკები.
მათში მიმოდის
ქალი ყოველდღე,
რომლის სახელი
არის როსკიპი.

არარა ისე
არ მეცოდება,
როგორც მონმარტრის
ვიწრო გალია,
მისი მწარეა
სახელწოდება,
მისი შემქმნელი
კაპიტალია.

თრთის კავალერი:
ეს დალალ-კავი
და ეს ბიუსტი
აღელვებს სავსე.
გინდა ჩემს მკლავზე
მედოსო თავი
და გინდა ცოლის
დამღალველ მკლავზე.

და როცა ასე
სჯის გრძნობა მისი,
უცებ შეკრთება
დარბაზი ლალის,
შემოიხედავს
ომი, კრიზისი
და შავვეშაპა:
Tabes d’orsalis!

***
VOILES

საიდუმლო ალები ზღვათა იდუმალების,
სადაც რომ იმალება იაგუნდი, ლალები!
საიდუმლო მღერალი, კიდევ მრავალფერ ალით:
ასეთია მფარველი - საყვარელი თვალები!
საიდუმლო ალები! ისევ მომეძალება
უმიზეზო წვალება და ლურჯი მწვერვალები!
ვარსკვლავებით მწირველი, ლოცვა - გასაკვირველი,
ასეთია პირველი ტრფობის ინტერვალები!
სერაფიმთა ბაგეზე უნაზესი, ფაქიზი -
რაინდობად მაქეზებ შორით უმხურვალესი!
საიდუმლო ალები ზღვათა იდუმალების,
სადაც რომ იმალება შორეულთა ალერსი!
ქრება ქარში შანდალი (ოცნება შარშანდელი)
და თამაშში მანდილის ჰქრიან თებერვალები!
საიდუმლო ალები! ისევ დამევალება
უმიზეზო წვალება და ლურჯი მწვერვალები!

***
აბა, კარგად დაფიქრდი

აბა კარგად დაფიქრდი,
როგორ არ გელხინება;
დღეს არავინ ერთ ადგილს
არ დგას, არ იყინება.

წინსვლის იმნაირია
სასიცოცხლო ანთება,
გუშინდელ დღეს სიზმრადაც
რომ არ მოელანდება.

იმ მერმისში მტკვრის პირად
წახვალ, შენ იქ გიცდიან -
იტყვი, რაც გიფიქრია,
იმღერ, რაც განგიცდია...

***
აბა, რაა ეს?

ციკლიდან „რევოლუციონური საქართველო“

მტერი მტარვალთა
წესწყობილების,
„ინტერნაციონალი“-ს
დიდი ავტორი -
ეჟენ პოტიე
ებრძოდა რა ბნელს,
მან ერთ თავის ლექსს
დაარქვა „მძორი“:
„აი, აქ გდია დამპალი ლეში,
ბუდე ყოველგვარ საშინელ შმორის,
მატლები ფუსფუსს იწყებენ მტლეში
კანონით კუთვნილ ნაწლავებს შორის.
დამფასებელი გემრიელ მძორის.
ყოველი მატლი ჩავარდა დღეში!
ავსწი ფიწალით და ვუშვი ღრეში,
ზიზღმა - რა აკლდა, არ გამაგორა.
მაშინ ამ ნეხვში, ასვრილში თიხით,
მატლმა კვამლივით იწია რიხით,
და აზრიალდა ერთხმად: ჰა-მეთქი!
პატივი ეცით საკუთრებას, წესს...
თუ ამა ქვეყნის გსურთ ააფეთქოთ
მყარნი ფუძენი? აბა რაა ეს“?
მთელი მსოფლიო
იმეორებს დღეს:
აბა რაა ეს?
აბა რას გავს ეს?
მაგრამ ავტორი
„ინტერნაციონალი“-ს
გრძნობდა, რომ წავა
ასე რეფლექსი.
შრომის მავალი
თავისუფლება
წინასწარ იგრძნო;
აი, ეს ლექსი:
„კოლოსი ხალხთ წინ წადგა რისხვითა,
დიდკაცებს, მოგვებს ეცვალათ ფერი.
ყველას აწვალებს საკითხი: მტერი!
ყველა კანკალებს: ო, აიწყვიტა!
შრომამ თავის გზა გადაიწყვიტა,
ყველაფერს, იგი, ფოლადათ მცქერი
ასწონ-დასწონის. არ გაიცვითა,
ყოფილა მონა, ახლა ძლიერი!
ის ამბობს: კმარა, თუ ედემია
მთელი მსოფლიო, იგი ჩემია!
ჩემი სასმისით სხვას მოლხენია.
მრისხანე ლანდო! გვწვავს შენი თვალი,
გაანაწილო, გსურს, კაპიტალი?
- „რა გავყო? არა! ეს სულ ჩვენია!“
და იმეორებს
კლასის გენია:
- გავანაწილოთ?
არა, ჩვენია!

***
აბისინელი ჯარისკაცი

ორნი ძმანი ვიყავით,
მე მჯობნიდა პირველი,
სიმამაცით, გატანით,
შრომით გასაკვირველი.
მე ვიყავი კეთილი,
ის - სხვა სულისკვეთების,
მკაცრად ჩამოკვეთილი,
რისხვა მძლავრი ქედების.
ძმა წამართვა ზუზუნმა
მომხდურ მტერთა ტყვიების,
აწ გულს ცეცხლად ედება
გრძნობა შურისძიების.
ვისიც სისხლის დალევის
სურვილი მაქვს ძლიერი,
მხეცი, დაუნდობელი
არის იტალიელი.
დაიღუპა ჩემი ძმა,
სოფლებსა და სადგურებს
ცეცხლი უფრო და უფრო
ლეწავს და ანადგურებს.
ბრძოლა თუნდაც გათავდეს,
ვინ რომელს გაასვენებს,
მე კი სისხლის აღების
ფიქრი არ მომასვენებს.
მე დროს ვუცდი შესაფერს,
ის დროც მალე დადგება,
ჩემი თოფ-იარაღი
მაშინ გამომადგება.
დაიღუპა ჩემი ძმა,
ცა მას ცრემლებს აპკურებს,
სისხლიანი გრიგალი
სამშობლოს ანადგურებს.
ვისიც სისხლის დალევის
სურვილი მაქვს ძლიერი -
მტერი, დაუნდობელი,
არის იტალიელი.

***
აბისინელო!

იტალიიდან
თავს დაგტრიალებს
ჰაეროპლანთა
მსუსხავი ჩრდილი:
იგი ჩრდილია
მხოლოდ სიკვდილის,
ჩრდილი და არა
თვითონ სიკვდილი!

შენ არ ჩააგო
ქარქაშში ხმალი,
რევანშის გრძნობა
არ შეინელო,
სადაც შობილხარ,
იმ მთა-გორების
იყავ ერთგული,
აბისინელო!

დარბევა, ქვეყნის
განადგურება,
რა სამარცხვინო
ასპარეზია.
ო, ეშინოდეთ
იმგვარ სიცოცხლის...
ის ხომ სიკვდილზე
უარესია!

***
აბრეშუმი გვსურს ..

ციკლიდან „რევოლუციონური საქართველო“

აბრეშუმი გვსურს და
არა ძონძები,
მშრომელები -
და არა ხორხონცები.
არავისთვის
საიდუმლო არაა,
მუშას რად სურს
აბრეშუმის მარაო,
მაგრამ ამბობს:
გეყოფათო, კმარაო.
დაიჯერებ -
ან მეტი რა ჩარაა.
მუშასაც სურს
აბრეშუმი, ამრიგათ,
როგორც გინდათ,
ეს ამბავი გაიგეთ.
ეხლა კი მობრძანდით.
მობრძანდით...
აქ არ არის აფრიკა.
დავათვალიეროთ
ჩვენი ფაბრიკა.
და ჩვენ შევყევით.
ჩვენ ვხედავთ
ფეიქრებს დაზგასთან,
ტრიალებს ძაფები,
ხრახნები.
თანდათან,
თანდათან,
თანდათან,
მრავლდება ფაბრიკა-ქარხნები.

***
აგერ გამოჩნდა ვარშავა

აგერ გამოჩნდა ვარშავა.
უკან მოგვჩხავის ფრინველი
კლანჭ-დაბასრული, ფრთაშავა,
ცივი ხმით გულგამყინველი.

ან თხრილებია, ან განა
ხრამია მსგავსი სამარის,
ხრამში აგდია მანქანა,
შეხედეთ, აბა, ეს არის?

მანქანებს რომ ეფერება
შრომის გუგუნი ზვიადი,
ეს არის ბედნიერება
განუსაზღვრელი, დიადი.

თუ, როგორც გრგვინვა ქარისა,
წინ მიდის ჩვენი დროება,
ამისი შესადარისი -
ჯილდო არ მოიპოება.

მზე, არა გამათხოვრება!
პირდაპირ, არა გან-განა!
თორემ ეს არის ცხოვრება?
ეს დამსხვრეული მანქანა?

***
აგერ ინგლისი ..

ციკლიდან „პაციფიზმი“

აგერ ინგლისი იწვევს საფრანგეთს
მას უნდა შექმნას ფრონტი მთლიანი
ვის წინააღმდეგ? ისევ შტატების.
„ლუმანიტე“ სწერს: ბრმა და გვიანი
უნდა იყო, რომ ვერ დაინახო
ამ თანხმობაში, ბრძოლის დამდეგი
პასუხი ზღვაზე გაბატონების,
ფაკტი, შტატების წინააღმდეგი.
გერმანია კი უკმაყოფილო
ინგლისისა და ფრანგების შორის
შეთანხმებაში თავის თავისთვის
არგამოსადეგს ხედავს კომპრომისს
ეს შეთანხმება გააძლიერებს
ახალ აღრევებს, ყველას ჰგონია,
და საგარეო პოლიტიკის თვალს
იწვევს იქ, სადაც ვაშინგტონია.

კაპიტალიზმი საბჭოთა მხარე

ყველა ისინი ღრინავენ მხოლოდ
მისთვის, რომ მისწვდენ
მსოფლიო ბაზარს
მაგრამ არავინ
არ დაივიწყებს
საბჭოს უდიდესს და უზარმაზარს.
ის მათთვის არის
საერთო მტერი.
„დეილი-მეილი“ სწერს: „იქ მთავრობა
სწევს პროპაგანდას, რათა დაამხოს
ჩვენი კულტურის თანამგზავრობა“.
ის მოისწრაფის დასცეს ინგლისი.
ჩვენი პასუხი არა ქარაგმით
არა სიტყვებით და მასლაათით
უნდა გაეცეს, - არამედ საქმით“.

შიგნით ინგლისში
შიგნით ინგლისში თემთა პალატა
როცა ინდოთა არჩევს ფანტომებს
ჯონსტონი ამბობს, რომ პარლამენტი
პატარა კითხვებს დიდ დროს ანდომებს.
აბა შეხედეთ,
რა კამათია,
რა აბდაუბდა და მასლაათი,
სამას თვრამეტი მილიონიან
ქვეყნისთვის კი აქვს ერთი საათი.
საკლატვალამ სთქვა:
„ინდოეთის ერს
ნუ გაამტყუნებთ, თუ ამის მერე
ინგლისელების პარლამენტისთვის
არ დარჩეს გრძნობა და სიგულწრფელე.
ამიერიდან სულ სხვანაირი
იქნება ლტოლვა მისი გონების,
რომ პარლამენტი აპარატია
განადგურების და დამონების“.
ამიერიდან ვერ მოატყუებს
ვერვინ ინდოეთს - ვით გახარება,
მრავალ მილიონ ერის ფენობას
მოედოს ცეცხლი და მღელვარება.

პაკტი
ზოგის სიბრიყვე, ზოგის ყბედობა
გაიძვერობაც გაოცებს ზოგის,
დგება თათბირი სახელმწიფოთა,
რომ გაარჩიონ პაკტი კელლოგის.
„ავიცდინოთო,
როგორმე, ომი.
ამის დავდოთო
ხელშეკრულება.
რისთვის გვინდაო ამდენი სისხლი,
რად გვჭირდებაო რბევა, ძულება“.
ის კი, რომელსაც
ნამდვილად ომის
წინააღმდეგი ბრძოლა სჩვევია,
საბჭოთა მხარე,
ახალი მხარე
თათბირზე არვის მიუწვევია.
მაშ ამნაირ პაკტს,
სთქვით, რა ფასი აქვს?
და პროპაგანდის.

***
აგერ კიდევ რურუა ..

აგერ კიდევ რურუა -
ჩაგვაცივდა დრამებით,
გვიკითხავს და თავს ირთობს
ჩვენი უღვთო წამებით...

რომ მზე - მზეა, გზა - გზაა,
ტყე - ტყეა და რუ - რუა,
რა მტკიცება სჭირდება,
ამხანაგო რურუა?

***
აგერ, ღობიდან გიცქერს ..

აგერ, ღობიდან გიცქერს კამური,
გზები თეთრია, ღამეც თეთრია,
გურიის მთებში მე შემხვედრია
იგი, ლამაზი და საამური.

მდინარით რბოდა სიასამური,
ჰქრებოდა მყისვე, რაც სიმკვეთრეა.
წლები რაღაცას არეს ჰყვედრიან,
ცხრაას რვა - მწარე და უჟამური.

გურიის გზებზე მივდივართ ორნი,
ვიგრძენით მაღლა აფრენა ყორნის,
სადმე სიმშვიდე ვიგრძნო - მწყურია...

რომ არ ვისმენდე გარშემო ჭოტებს,
რომ შესაფერად გვაფენდეს ტოტებს
ამ არემარედ, რაც კამურია.

***
აგერ, შემოდგომობის ..

აგერ, შემოდგომობის
ცივი გრძნობა ამდორებს
უმძიმესი ტომების
გენიალურ ავტორებს.

სული სცდება ამ სოფელს
სიჩუმით და წიგნითა,
ვერ პოულობს სამშობლოს
თუნდაც გადაწიგვნითა.

ამ დროს უცხო ბედიდან
რეკავს ქუჩის ფიქალი -
გისვრის კაბინეტიდან
უცნაური გრიგალი!

გრძნობა ხალხში მიილტვის,
გავიწყდება წიგნები,
და ახალ სიცოცხლისთვის
სწრაფად გარდაიქმნები!

***
აგერა! აჰანდე!

აგერა! აჰანდე! სულის შემხუთავი ქარი უწყალოდ კვნესის,
დასასვენებელ კუთხეს ეძებს თავგადაკლული.
მიაქვს იერიში, მედგრად ეხეთქება, რომ შეიჭრას და შეანგრიოს.
ბზრიალებს თითისტარი... აგერა! აჰანდე! ნაკვერცხლებმა გადიკრეს
ფერფლი.
„დაილოცა სოფელი! სოფლის ჭირიმე! რაა ქალაქი?“
ქალაქი? მჭამელი და მაინც მშიერი. აგერა! აჰანდე!
ბუხარში ცეცხლი გრიალებს. ისმის სიმღერა:
„კაცის გული ისეთია,
ვით მორევი შავი ზღვისა,
რაგინდ კარგი ცოლი ჰყავდეს,
მაინც ენატრება სხვისა“.

***
ადამიანის ბორკილებში ჩაჭედვისათვის

ადამიანის ბორკილებში
ჩაჭედვისათვის
თუ იბრძვის მტერი, ამტეხელი
ომის ხმაურის,
სამშობლო ქვეყნის უფლების და
დიდებისათვის
გაუტეხელი ნებისყოფა
სძლევს მეთაურის.

მასში მებრძოლის უწმინდესი
სისხლი ხმოვანებს,
დასძრავს რა პირად მაგალითით
ჯარს მოგუგუნარს -
უსაზღვროდა ხდის, საარაკოდ
აღაფრთოვანებს
მის იერიშებს, მის უბადლო
გაძღოლის უნარს.

***
ადრიანი გაზაფხული

როგორც შეთქმულებს, ჩვენ არ გვაშინებს,
რომ არ ეტყობათ რტოებს რტოობა.
სულს დიდი ხნიდან აშალაშინებს
სხვა მარტოობა.
გაზაფხულია მაინც ასეთი,
კეთილი, როგორც კარგი ხარება,
ახალგაზრდობით მოკისკასეთი
ახარხარება.
მალე გადნება ყინული ლოდის,
მტკვარი ღრიალებს ტივების ტევით.
ამოდის მთვარე... ჰეი, ვინ მოდის?
ხელები ზევით!

***
აელვარებულ ღუმელთა შორის

აელვარებულ ღუმელთა შორის
იქ, სადაც კვამლში ქანაობს ძილი,
აჩრდილი მაღალ გლადიატორის
დადის საშიში, როგორც სიკვდილი,
გამოხედვა აქვს ზვიადი ქორის
და ბაგეების კერპი დუმილი,
გარშემო ნისლის იშლება ქუფრი,
ჭვარტლი, გუგუნი, ტალახი, კუპრი.

***
ავადმყოფს

შეხედე: ვარდნი მშვიდი თვალებით
სძლებენ ნარიდნი მსუბუქ ძალებით,
ვარდები უფრო კეთილშობილი
კვდებიან სწრაფი გარდაცვალებით.

გაყვითლებულა მიდამო-არე
შემოძარცული მთებით მოარე.
ფავნმა სიცილით მოვლო მთა-ველი
და არა ერთი მოჰკლა ყვავილი.

შემოდგომაა... ტკივილი ჩუმი
და ხელის გულთა ნაზი ქავილი.
ყვითელო, ჩემო ყვითელო ვარდო,
შთენილხარ მარტო, სრულიად მარტო.

რითმების გარდა არაფერი მაქვს...
რითი გაგართო? როგორ გაგართო?

***
ავდარი

რა საშინელი ტალღები,
რა საშინელი გრიგალი,
ცასაც ჩაუცვამს თალხები
ტყვიისფრად ჩანარიგალი.
ნაპირთან გადატყდომის დროს
ჭრიალებს ფიჭვი მაღალი,
ელვამ კვლავ უნდა იელვოს,
გრგვინვამ ჰკრას მეხი ახალი.
ტყვე ტყვიისფერი ნატბორის,
გაქანებულად მგლოვარე,
ხანდახან ღრუბელთა შორის
გამოანათებს მთოვარე.
და განათდება უეცრად
გაოხრებული, პარტახი,
უეზოოდ და უეწროდ
ოხრად შთენილი ჩარდახი,
სადაც მთებისა და ხევის
გზით წამოვსულვარ ყარიბი,
ელვათა შუქი მეხვევის,
ქარს მე ხსნას ვემუდარები.
ნაპირთან გადატყდომისას
ფიჭვი მეორე ჭრიალებს,
ცა ელვას ისვრის წყრომისას,
გრიგალი ისევ გრიალებს.

***
ავდრები

მძაფრი ბურუსი იტაცებს ბურუსს,
თითქოს ქაოსში ხმაურობს განგი,
ხეების რყევა ბაძავს კენგურუს
და დახრილ ვერხვებს ორანგუტანგი.

ტყეს რიდეები ეწევა ტანზე
და ჰკივის იგი ცეცხლმოდებული,
შიმპანზეს მთებში მისდევს შიმპანზე,
გრიგალს - გრიგალი აშფოთებული.

ოჰ, როდის ვიტყვი: გრიგალი ჩადგა!
იქნება დაცხრეს მშფოთვარე გული...
იქნებ გამოჩნდეს სადმე კამჩატკა,
რუქაზე არსად არ აღნიშნული.

***
ავდრის მოლოდინი

წარსულმა ღამემ შენს ფანჯარაში
დათოვა თოვლი ია-ზამბახის!
შენი ალვა დგას, როგორც დარაჯი,
მზეთუნახავი და მკრთალი სახის.
სისხლივით ელავს ფოთლები ვაზის,
ბროლი, მარჯანი და ნელი რვალი,
ხალივით მთვრალი ხაზი შირაზის
ალვაში შედის მრავალთ-მრავალი.
ნელ ლერწებით და ვაზის მტევნებით
მიყვარს ქალწულის დაგვირგვინება.
წარსულს ჩვენ აღარ დავედევნებით
და არც ცრემლები დაგვედინება.
ამ მწიფე მტევნებს დალეწავს ქარი.
თუ მწიფობისთვემ შესცვალა დარი -
მებაღემ მოსვლა თუ არ ინება!
შენ სული გქონდა ისე კეთილი,
ოჰ! სერაფიმის ცისფერი სული!
ეხლა დაღლილი და დაფლეთილი
არის ქსოვილი ფერ-მიღებული.
ვის დაიფარავს სუსტი ქსოვილი?
ვერც შენ, და ვერც სხვას... ცივია წვიმა!
ქსოვილი წვიმის ცვრებით სოველი,
წაიღო ქარმა, ქორმა, არწივმა.
ფიქრები ქარის ქვითინში კვდება,
ფიქრები კვდება ნისლში და ქარში:
არ არის არსად ბედნიერება!
ფიქრები კვდება ნისლში და ქარში.
ეს მწუხარე და მწველი ზუზუნი
მიყვება ფიქრებს ნისლში და ქარში!
ძველ გაზაფხულის მღელვარე სუნი
მიყვება ფიქრებს ნისლში და ქარში.
ჩამავალი მზის მომაკვდავ ალებს
ისვრის ღრუბლები და დაღლილობა:
მთებს, ირმებს, შველებს, ხევს და ნაპრალებს
აწუხებთ ღრუბლის მძიმე ჭრილობა.

***
ავრორა

გაფერმკრთალდა სავსე მთვარე და გაყვითლდა შუქთა ცხრილი,
ცის გუმბათი მოვერცხლილი მე ზღვის სიღრმეს შევადარე.
ვარსკვლავთ გუნდი მოელვარე თრთის, ნელდება, ვით ღიმილი,
ფერმიხდილი, მოწყენილი, ნაზი, ფრთხილი, მგლოვიარე...

ნისლში მყოფი არემარე ნანგრევების არის ჩრდილი,
არის სივრცე და დუმილი, მარტოობა არის მწარე.
ყოველი ხე და სამარე, ხევხუვებში მოფენილი,
არის უღვთოდ მოწყენილი.

ამოვდივარ!.. ღამის ნაკვთებს მალე გაჰკვეთს ჩემი ფრთები.
ბუნებაო, შენ ნუ კრთები, კაეშანი ნუ აგანთებს,
მთის მწვერვალო, მაგ შენ კალთებს ნუ ელტვიან იმედები,
მთავ, დაბლა ნუ იხედები, ნისლი უღელს ნუ დაგადებს!

ამოვდივარ!.. გულისნადებს ნუ წაგართმევს ღამის ხმები,
როს მომავლის მზის სხივები კანდელივით დაგქათქათებს!..
მალე, მალე ველებს და მთებს ტიტანივით მოვევლები,
ვნების რკალად მოვედები მუდმივ თოვლით შემოსილ მთებს!..

***
ავტო-მოტო-ველო

ავტო-მოტო-ველო,
შენ მიჰქრიხარ, ქალო,
დარჩა სადღაც ლელო,
ქორი, მთვარე, კალო.
უზრუნველია
ყვავილები მდელოსი,
აქაც მწვანე ველია
ავტო-მოტო-ველოსი.
რა ბევრი რამ ითქვა,
სიტყვა, ფიქრო ძველო,
სიმბოლოა თითქო
ავტო-მოტო-ველო.

სისწრაფის და სივრცის
არის სამფლობელო.

ავტო-მოტო-ველო!
ავტო-მოტო-ველო!

***
ავტომობილი

ედება სხივის ანთება შავი,
გედივით ჰკივის ლანდების ზოლი.
ბავშვების ქუჩას მიაფრენს ნავი,
გარემოს უჩანს ნისლი და ბოლი.

ბორბალი მალე ავიდა ჰაერს,
ორფერი ალით ბაგეთა რკალი,
იქნება ქარში ახალი დავა,
ვინაა ქალი, ლამაზი ქალი?

ქავილი ნელი გაბზარავს ჰაერს,
ყვავილი ველის დაფარავს ყველას,
ავტომობილი მოაფრენს მაისს,
ავტომობილი მიჰქრის და ელავს.

***
ავტომობილი და ურემი

ახალთახალ შარაზე
მიჰქრის
ავტომობილი -
ჩემი გადარეული
და კეთილი
ძმობილი.
გზა მიეცით მანქანას,
მომავალი
მისია, -
იგი ჩვენში ახალი
ყოფის
დასაწყისია!
არსად არ გადუხვიო, -
ეს გზა
სწორზე სწორია:
მარცხნივ
მხოლოდ ხრამია,
მარჯვნივ -
პრეისტორია.
რა თქმა უნდა, სხვა იყო
ჩვენი ძველი
ურემი,
მისი ხარ-კამეჩები,
მისი
აპეურები.
ვერსად ნახავ იმნაირს,
დაიარო
ხმელეთი,
მისით იფინებოდნენ
ცხრამუხა და
თელეთი.
მაგრამ ავტომობილმა
როცა შემოუტია,
გადინაცვლა ურემმა,
ცოტათი
გზა უტია.
უცხო შინის სისწრაფე
იგრძნო თვით
აპეურმა,
მაგრამ ძველი, ცბიერი
არ დაიბნა
მეურმე:
- გამარჯობა, შოფერო!
მიცან?
აი, დედასა!
იმ დღეს კამეჩები რომ
გადამიფრთხე
ქვედასა?
და შოფერი ღიმილით
მეურმესთან
მივიდა:
- რას ჭრიალებ მაგ შენი
ძველი
ურემივითა?
- დააყენე, ჯობია,
შავ ვარსკვლავზე
შობილი,
დააყენე, მე გირჩევ,
შენი ავტომობილი.
მაგ მანქანას ეს ჩემი
ძველი ღერძი
სჯობია, -
ოცდაათი წელია
ნეკიც
არ უღრძობია.
არხეინად მივდივარ,
დღეობას ვარ
წვეული,
ურემია კაკლისა
მამა-
პაპისეული.
შენაც ჭკუას მოეგე,
სიტყვაცა სთქვი
წყობილი, -
ურემს როგორ აჯობებს
შენი ავტომობილი?
არხეინად მივდივარ,
დღეობას ვარ
წვეული,
ურემია კაკლისა
მამა-
პაპისეული.
შოფერი ყურს არ უგდებს,
მიჰქრის
ავტომობილი -
ჩემი გადარეული
და კეთილი
ძმობილი.
არსად არ გადუხვიო -
ეს გზა
სწორზე სწორია:
მარცხნივ მხოლოდ ხრამია,
მარჯვნივ -
პრეისტორია.
უფრო სწრაფად, ისე, რომ
ის მეურმე
სამხრეთით
ჩანდეს, როგორც წერტილი,
თავის იფნის სახრეთი.

***
ავჭალას იქით

ავჭალას იქით კიოსკივით მაღალი სახლი
რომ დგას, ეს იყო უნაზესი ჩემი ოცნება.
მე შემოდგომა გავატარე აქ ვით სიახლე,
ოდეს წარსულთა დღეთა მსურდა მე გამოცნობა.

მიდიან ძნები. უცნაური შენობებია.
მთაზე კრავებით ბრუნდებიან მწყემსის ბალღები.
და აი, მწირთან! - სიმაღლე რომ შეომებია
და სადაც უფრო იმღვრევიან მტკვარის ტალღები.

***
აზრი და სილამაზე

ბავშვი ვმღერდი: „ჭალაზედა
ამიფრინდა თვალწინ მწყერი.
სახრე ვსტყორცნე, გავაგორე,
წავაწყვიტე თავ-კისერი“.

მაგრამ შენი კალიგულა
სულ სხვანაირ ჰანგით მღერის:
„მთელ მსოფლიოს, ნეტავ წავჭრა,
ერთი ჰქონდეს თავ-კისერი“...

ჭალაზედა არ მივდივარ
და ფიქრები ღელავს ბასრი -
მთელ მსოფლიოს, მთელ მსოფლიოს
ნეტავ ერთი ჰქონდეს აზრი!

შენც შემომხვდი, მშვენიერო,
და ფიქრებიც გაჰქრა ძველი,
მზეს დაბნედდა სილამაზე
და მაღალი შენი ყელი.

მე ვფიქრობდი, მშვენიერო,
როს გკოცნიდი, როგორც ხელი,
მთელ მსოფლიოს, მთელ მსოფლიოს,
ნეტავ ერთი ჰქონდეს ყელი.

***
აზურმუხტდა ზღვა ლაღი ..

აზურმუხტდა ზღვა ლაღი,
აყვავილდა მთა-ბარი.
ვაჟს შვენის ჩაბალახი,
ქალს - თეთრი თავსაფარი.

ჩაბალახი წაკრული
სიამაყის ფერია...
არ ხარ შენ დაჩაგრული,
ვაჟიც ბედნიერია.

***
აზურმუხტდა ზღვა ლაღი ..

აზურმუხტდა ზღვა ლაღი,
აყვავილდა მთა-ბარი.
ვაჟს შვენის ჩაბალახი,
ქალს - თეთრი თავსაფარი.

ჩაბალახი წაკრული
სიამაყის ფერია...
არ ხარ შენ დაჩაგრული,
ვაჟიც ბედნიერია.

***
ათას რვაას სამოცდაათ ზოლიდან ..

ათას რვაას სამოცდაათ
ზოლიდან
იმ ადგილას, როგორც ძველი ჭადარი,
აქ ჩამოდგა კონსტანტინოპოლიდან
ენერგიით დატვირთული
თათარი.
მან, რომელმაც მოიარა აფრიკა
გამეტებით,
მარტო თავის თანხლებით
ევროპაში გააშენა ფაბრიკა
უმნიშვნელო
საბრუნავი თანხებით;
მან თუთუნის გემოვნება გაიგო,
მან იცოდა სიგარები გავანის,
ბრაზილიის,
ბორნეოსი, იავის,
მათი გული,
მათი ავან-ჩავანი.
ეს თამბაქო შოკოლადის ფერია
და ამასაც ფერი ადევს თაგვისა,
ბუნებრივი ყველა მშვენიერია
უცხრომელის ღირსი წვის და დაგვისა.
მუშტრების წინ
არა ერთხელ უქია.
ყველაფერზე ჰქონდა.
თავის პათოსი,
ნათელია, მოწითალო, მუქია,
ამას ფერი
უჩანს კოლორადოსი.
ფერად ფოთლით
სიგარას რომ ფარავდა
მან იცოდა მისი ეშხი,
მვნებელი,
ფერი იგი სიმაგრეს დაჰფარავდა,
და არ იყო ძალის მაჩვენებელი
ამბავი კი
თითქო მერე იწყება,
თუთუნისას რომ რჩებოდა
მხილებას,
იწყებოდა მისი დახარისხება,
რაც ითხოვდა მაგარ გამოცდილებას;
თუ ფოთოლი
კიდევ მწარე არ არის,
ის თუთუნი არ იქნება მაგარი,
გაგაბრუებს გემო მისი სიმწარის,
ფაბრიკის კარს
ლუქი გადააკარი!
სიგარაზე რად არისო პატარა
უმნიშვნელო,
მოყვითალო ლაქები,
იმ სხივიდან
მზემ რომ გადაატარა
და ამოსწვა ნამი ზედ დანაგები?
კარგს სიგარას,
ნამეტნავად გავანის,
სწევენ ნელა, ბოლო უგავს მინასა,
ერთბაშად ხომ მიყრუებულ მარანის
ძველი ღვინო, როგორც წყალი
ვინა სვა?
შემდეგ მათი ბზის კოლოფში ჩაწყობა,
ხუთი, ათი, ოცდახუთი და ასი.
მძიმე ბეჭდით
მათი შეურაცხყოფა.
ხარისხის და მოსავალის ბაასზე.
მალე ბაზარს მოევლინა სიგარა
მობრჭყვიალე კოლოფების ბროლებით.
კონტრაბანდი ვინ უარჰყო? მიჰქარა!
თუთუნს ყიდდენ ყალბი ბანდეროლებით.
ყიდდენ თუთუნს
გაცილებით იაფად,
ბრაზილიის პლანტაციად ჩარიცხეს
სურნელებით, გემოვნებით, კიაფით
ყველა იყო -
უმაღლესი ხარისხის.
აიღებდა სიგარის ყუთს თათარი
პერგამენტის ქაღალდებში
გახვევდა.
სულ ცოტა და...
ბანდეროლი მზათ არი,
ეტიკეტს კი ოდნავ შემოახევდა.
შემდეგ ამ ყუთს გამყიდველთან გზავნიდა.
იქ მოგლიჯეს პერგამენტის ქაღალდი.
დარჩა ყუთი და სიგარა თავდიდა,
კონტრაბანდა ექსტრა, ახალთახალი!
ახალია, ბანდეროლი არა აქვს,
უბაჟოა, სწორედ საზღვარგარეთის
უთავბოლოდ ნუ მოჰყვება ლაპარაკს
ვინც არ იცის გემო
ამ სიგარეტის.
ეს თუთუნიც ბორნეოდან მოვიდა,
ამის კიდევ
სამშობლოა-იავა.
ღემედიოს! შენის სიახლოვითა
კონტრაბანდამ ყველა დაანიავა,
პორტსაიდის,
ეგვიპტის და კაირის
ღირსებებზე ლაპარაკი მეტია,
როს თუთუნის კიდევ ნაირ-ნაირის
სამშობლო და კერა
აფხაზეთია.
თათარს გული.
სხვამ რამ უნდა გაუთბოს?
თვის სიგარას, ეხლა საქმე ისთეა,
თავს შეაკლავს და არავის დაუთმობს
ფაბრიკა აქვს, მხნეა,
პაციფისტია!

***
ათასის მხედველობა, ათასის იერი!

იყო ომი. რაც სისხლი აქ დაღვრილა
მეფის, ჯვარის, კაპიტალის წყალობით -
ახლა ამ ძვლებს, მიწაში რომ ჩაყრილა,
რას უშვრებით? როგორ დაემალებით?
რამდენის გზას დასიცხულს და ნაგვალევს,
არ იგონებს არავისი მისსია:
კარპატებიც არ ინახავს ნაკვალევს,
ქუჩის მტვრისთვის სისხლიც უვარგისია.
არვის ახსოვს არც სახელი, არც გვარი,
დრო ივიწყებს, არა უდარდელობა,
მაგრამ მაინც ძლიერია ამგვარი
უსახელო მიცვალების ხელობა.
ამ ხელობას ხელობა არ ედრება.
ამ უცნობი კაცის ჩონჩხი ბრძენია!
უწვდომია გონების ამკვეთრება,
უსაზღვროა მისი ცოდნის გენია.
ათასის აქვს მხედველობა, იერი.
ათასის - მზე, სმენა - ასი-ათასის.
ბნელ ღამეში იგი ამჩნევს ცბიერი -
რას სხვა ვერ სჭვრეტს დღისით - უდიადესით.
მთას მიარღვევს, ცა და მიწას ედება,
საიდუმლოს კლასებისას ის ეძებს,
იყოს ფერფლი, იყოს თავგამეტება,
საგნებს ეძებს და მიზეზთა მიზეზებს,
მოიგონებს სულშეხუთულ ზაფხულებს,
და ღამეებს მძიმეს მეომართათვის.
როცა მძინართ ველად მოინახულებს
გახურება მომწიფებულ მკათათვის.
ის მისცურავს, არ-საჭირო, არვისი,
ის ყურს უგდებს ხმათა აღორძინებას,
და ხანებში ქარვაზე უქარვესი
მისდევს გაზის ფოსფორიულ დინებას.
ბრძოლის ველზე ენერგიის ამ მარაგს
როს სიკვდილის ეუფლება ბურუსი,
არსებითი მნიშვნელობა არა აქვს
ქართველია, ოსმალელი თუ რუსი.
ის იგონებს, საიმედო ვინა ჰყავს,
მებრძოლთ რიგი ისევ ისე ჩნდებიან.
ბრძოლის ველზე აგროვებს და ინახავს
იმ ჭრილობებს, რომ არ მოშუშდებიან...
და კვლავ ისევ მოგონებად ეშვება
მოტეხილი წლები აბინდბუნდების,
კივილის გზა, გრიგალების შეჩვევა,
მექანიკა დაფლეთილი კუნთების.
გაიღვიძეთ!.. ჰკივის სისხლი უცნობი,
გაიღვიძეთ!.. ხმას იძლევა ხეობა,
სასაკლაო! ვინ იყო ის უგრძნობი,
რომ ამ ადგილს დაადგინა მკვლელობა?
ფიქრი ღმერთზე შარშანდელი თოვლია.
ჩონჩხი ღმერთსაც არ იწამებს მამაოდ.
გმირს ამაოდ ქვეყნად არ უცხოვრია
არც მომკვდარა უბრალოდ და ამაოდ,
თუმცა ხმალი ერთხელ მას მოერია
და სიკვდილი ჩამოეშვა ღრუბლებად,
თუმც ფერფლია, ნაცარია, მტვერია!
ის იტოვებს გარდაუვალ უფლებას.
ის გაჰყვება კვლავ სისხლიან მდინარეს,
წითელ კორდებს, მოგუგუნე ხეობას.
გაიღვიძეთ! უიმედო ვინ არის?
ვინ ქადაგებს შიშს და ერთსახეობას?
ვინ დაეძებს ბნელ სოროებს და ღრუებს?
გაიღვიძეთ, ვინც სიზმარში გაერთო.
უკანასკნელს სხვა ომს გადააყრუებს
აჯანყება! აჯანყება! საერთო!..
ძლიერია უცნობ ჩონჩხის ხელობა!
მწარე ომის ძლიერია იარა.
ის მეტს ამბობს, ვინემ მჭერმეტყველობა,
ვინემ სისხლი, აქ რომ გადაიარა!
ბრძოლის ველზე ენერგიის ამ მარაგს,
როს სიკვდილის დგება დრო საშინელი,
არსებითი მნიშვნელობა არა აქვს,
ქართველია, სპარსელი თუ ჩინელი.
ინვალიდიც ომში ბევრჯერ ერია,
ბევრი ჯარი გაჰქრა ღამის ღრუბლებად,
თუმც ფერფლია, ნაცარია, მტვერია -
რევოლუციონურს ის იტოვებს უფლებას.

***
ათასფერად მოქარგული ..

ათასფერად მოქარგული,
თვისკენ მიწვევს ტურფა ველი;
იქ ნიავი წყნარად დაქრის,
მსუბუქი და უზრუნველი.

იქ, ციურ ცვრით დანამული,
ვარდი მეტყვის ქებათ-ქებას
და ღიმილით მომაფრქვევენ
ყვავილები სურნელებას.

მაგრამ ყველას მირჩევნია,
როს ყვავილი საფლავს ამკობს
და მჩქეფარე ნაკადული
უდარდელად მირაკრაკობს.

***
ათი ქალწული

სასუფეველით მსგავსება მათით
ოცნებამ იცის,
ათი ქალწული სანთელით ათით
ელოდენ სიძეს.

მათგანი ხუთი იყო გონიერ,
ხუთი - სულელი;
სულელთ ვერ ჰპოვეს ჭურჭელთა მიერ
ზეთი სურნელი.

და ღამით, ოდეს სძინავდა ყოველს,
ზარით, ებანით
ხმა ისმა: აჰა, ესერა მოვალს,
მიეგებენით.

აღსდგა წამშივე ქალწული ათი -
ჰპოვა სანთელი,
ხუთს ჩაჰქრობოდა სრულიად მნათი
იმ წუხანდელი.

წარვიდენ სყიდვათ. მას ჟამსა შინა
გზად იდგა ქარი,
მოვიდა სიძე, განაღო ბინა
და დახშა კარი.

ოდეს დაბრუნდა წყებანი სხვანი
მშვენიერ ქალთა,
დააგვიანდათ. ისინი დგანან
დახურულ კართან.

მათ ხელში ობლად კანკალებს ზეთი
მწუხარე ლანდათ.
გარეთ ქარი ჰქრის, არ არის ბედი.
დააგვიანდათ.

***
ათოვდა ზამთრის ბაღებს

ათოვდა ზამთრის ბაღებს,
მიჰქონდათ შავი კუბო,
და შლიდა ბაირაღებს
თმაგაწეწილი ქარი.
გზა იყო უდაბური,
უსახო, უპირქუბო.
მიჰქონდათ კიდევ კუბო...
ყორნების საუბარი:
დარეკე! დაუბარე!
ათოვდა ზამთრის ბაღებს.

***
ათრობდა ხალხთა მწუხარება

ათრობდა ხალხთა მწუხარება, სისხლის აუზი.
მისი სასახლე მონად ჰყავდა აღფრთოვანებას,
მოღალატეთა შთაგონებით სცემდა ბრძანებას
და მედიდურად ხელს აწერდა ნიკოლაოზი.

ლაჩარი იყო, ქვეყნის ბედი, ღელვა, ქაოსი -
ფრეილინების და დედოფლის ჟინს მიანება.
ჩვენ კი სიმართლის ციხეებში დაგვიანება
გულს გვისერავდა, როგორც ზარი სასაფლაოსი.

კუბოებისთვის მეკუბოვეთ ხე აღარ ეყოთ,
ხე არ ჰყოფნიდა მეფეს - კაცთა ჯვარზე საცმელად,
მაგრამ გამოჩნდა სიხარული კაცთ დასახსნელად...

ამხანაგებო! განახლების ზარმა დარეკა,
ტახტი დაეცა და იმედად ქაოსზე დგება:
თანასწორობა, რესპუბლიკა, თავისუფლება!

***
აი, გეგმაც ..

აი, გეგმაც: აბა, მიდი,
სუფთა ხელთათმანით!
წყნარზე წყნარი, მშვიდზე მშვიდი
თეთრი პირის კანით.
ციფრი - სვეტი, ციფრი - ფერი,
ციფრი, ციფრი ქარის,
ამ ციფრებში ყველაფერი
თავის რიგზე არის.
მოდიოდა სუფთა, თეთრი
და უეცრად, შემდეგ
გზაზე შეხვდა მას შემხვედრი
მქუხარე ხმით: შესდეგ!
აბა დადექ და მიჩვენე
ეგ შენა და ეგ მე.
შევადაროთ ეხლა ჩვენი
საწარმოო გეგმა.
შეადარეს, შეასწორეს
იქვე სიახლოვეს
პირველსა და შემდეგს შორის
განსხვავება ჰპოვეს.
არ ვარგაო, ამბობს მხვედრი,
ეს სიგრძე და განი,
არ მომწონსო ასე თეთრი
შენი ხელთათმანი.
მეტი თუჯი, მეტი სისქე,
არის უმჯობესი.
საწარმოო თათბირისკენ,
აბა ვნახოთ გეზი.
და შემხვედრმა შეცვლილ ნირით
შესძრა გეგმა - რიგი.
შემოიბა და ბუქსირით
წაიყვანა იგი.

***
აი, რა დროს იგრძნო სიცოცხლის ფასი!

აი: ეხლა რომ არ მოჰკვდებოდეს, სიცოცხლის ფასი მან ეხლა იცის,
იცის, რას ნიშნავს ამ ქვეყანაზე ყოველი წუთი საარსებო გზის.
როგორ გრძნობს ამას! როგორ სურს ეხლა, სხვას გააგონოს ის სიტყვა წრფელი,
დასაბამიდან მის ბაგეთაგან დაუხატავი, გამოუთქმელი.

***
აი, რა მზის სიზმარია

აი, რა მზის სიზმარია,
აირევი, ივერია...
აი დროშა, აშორდია,
აერების სიბერეა.

***
აი, ფანჯარა იმ სახლის ..

აი, ფანჯარა იმ სახლის,
დაუვიწყარი ფანჯარა -
რომელთა დღეთა სიახლის
ჩემს გულში არა დარჩა-რა.

სამუდმოდ ამიერიდან
დახურულია ის კარი,
საიდან მფენდა ნათელსა,
ამომავალი ცისკარი.

გზებს მარტოობა ჰფენია,
ზღვას ხმაურობა დაღლია,
წინად სასახლე მეგონა -
თურმე უბრალო დახლია.

***
აი, ქარხანაც ..

აი, ქარხანაც.
მკვიდრდება სახლი,
აგური აგურს
კვლავ ემატება.
თვალი სიახლეს
ჰხვდება სიახლით,
უცებ სხვა რწმენა
დაიბადება.
ეს რწმენა ყველას
სახეს სწერია, -
ეს ახალგაზრდა
ინჟენერია.

ქსოვის სპეციალობა
იცის
დიდი ხანია!
კენისბერგის წყალობა
ჩვენში მოუტანია.

მაგრამ რაგინდ
ატესტატი გქონდეს კარგი,
იგი მხოლოდ
ნაფლეთია ქაღალდის,
ვისაც არ სურს
იყოს შრომის მეტი ბარგი,
გაიწიოს,
გამოიწრთოს,
დაღალდეს!
ამიტომაც ჩვენ გვახარებს
ნამეტანი
შფოთიანი დასაწყისი
ახალ ხანის.
როგორც იქნა
ჩვენ თავს ვაღწევთ შიმშილს,
კლევრეტივით
რომ დაგდევდა კვალში,
მოსაზღვრეთა
ბლოკადების სიმში,
უმუშევარ
კოშმარების ალში.
დევნილი ქარით
საზღვარგარეთიდან
იმ იმედებს
კი ვიცნობდით კარგად,
დილდილობით
ბურუსში რომ ჩნდებიან,
სადილობის დროს
არაფრად ვარგან,
საღამოთი -
მხოლოდ ქიმერებია.
ქარი გვდევდა
ეზო-ეზო.
თავს გვაწყენდა
უმიზეზოდ.
თავს აკლავდა
ტყვიის წვიმას,
ჰკითხულობდა
ამას, იმას;
ითხოვდა მას,
რაიც არვის
არ აქვს, არ გააჩნია.
სახე ჩვენი
გახდა ქარვის -
დაღი
ეხლაც გვაჩნია.
მძიმე შრომა,
მძიმე ჯაფა
ჩვენს სახეზე სწერია,
და მაინც გზა
გავიკაფეთ:
შრომამ, ინჟენერიამ!

***
აი, ჩემს თვალწინ ძველი სიონი ..

აი, ჩემს თვალწინ ძველი სიონი,
გულდახურული, დინჯი, ზვიადი.
შორს მიუმართავს მზერა დიადი,
აღმოსავლეთით ჰქრიან სიონი.

მიწა ზურმუხტის, ზეცა იისა.
ღმერთო, მკვლელობას გადაარიდე,
გადაუსახე იმედს ჯვარედი
ოქროთი მქროლი ბიზანტიისა.

გადმოუვლინე ერს ანგელოსი,
საუკეთესო იგი მფარველი,
რომ დაშთეს მარად განუქარველი
დიდება დიდი საქართველოსი.

***
აივანზე

დაუვიწყართა დღეთა თილისმა!
ბაღში, მოსილში ჩვენი ფანტაზმით,
კოჯრით დაჰქროლა ქარმა დილისმა.

აქ მშფოთარებდა გული ხანდაზმით,
როს ხმა მესმოდა ჩანგთა ჟღერისა,
დრო მოწვდენილი შხამიან სასმით.

მითხარი, გულო, რა ფერისაა,
ეხლა რომ შავი ჩრდილი ავლია,
დავიწყებული ბაღი ვერისა?

ბილიკების გზა შემისწავლია,
ფოთლები დროსთვის გვიდარებია,
ამ ბილიკებით დრონი წავლიან.

ამ სასახლიდან მიტარებია
ფეერიული მერნის სადავე,
სად არც წვიმაა, არც დარებია.

მანსარდაზე დგას შენი მხატავი
პოეტი, სული ირმიგალისა:
აი, რა არის თავი და თავი!

***
აკაკის გარდაცვალების გამო

საქართველოვ, რა გაწუხებს, გული რისთვის გტკივა?
რისთვის კვნესი ასე მწარედ, ცრემლი რისთვის გცვივა?
ცეცხლი ერთხელ ანთებული ცეცხლად ისევ ღვივა,
ვერ ჩააქრობს მხურვალე ალს ნისლი ფრთატივტივა,
საუკუნეთ ღვიძლი შვილი ისე როდი კვდება,
და ვალმოხდილ ჩვენს წინაპრებს როდი უერთდება,
ძალი, ღონე თვის სიყვარულს თუ არ მოახმარა,
საქართველოვ, მაშ, აკაკი არ მომკვდარა, არა!

მზის სხივებით განათბობი, ვარდი როდი ჭკნება,
თუ თანდათან ახლოვდება გაზაფხულის გრძნება.
იადონი როცა ყვავილს ნანას ეუბნება,
როდი ახსოვს სიცოცხლისა და სიკვდილის მცნება!
ნეტავი მას, ვინაც იცის ქვეყნის ზნე და ფასი,
მწარედ აღარ ეჩვენება მას სიცოცხლის თასი.
და იგი კი, ვინც ყოფნისთვის შვების ცრემლი ღვარა,
უკვდავია... და აკაკიც არ მომკვდარა, არა!

კიდით კიდე საქართველო შესძრა, დაიარა,
რომ გაეგო მისი გულის წყლული და იარა.
ის ეწამა და ღვთიური ცეცხლით ეზიარა,
და სამშობლოს სახე იყო მისი თმა - ჭაღარა.
დიდხანს, დიდხანს არემარეს თავზე ადგა მცველად
და მღეროდა ისე გრძნობით, ისე გულდამწველად,
რომ სამშობლომ მისი ლანდი მტკიცედ შეიყვარა,
შეიყვარა და აკაკიც არ მოკვდება, არა!

სიყვარული ველ-მინდვრების და ქვითინი მთისა,
თავის უცხო და უსაზღვრო გულით შეითვისა,
მას ესმოდა ცის დუმილი და შრიალი ტყისა,
მან იცოდა მშობლიური წყაროს ხმა-კისკისა,

და არსება მისი მთელი, მისი სული წმიდა
ბუნებათა ზღვა-სივრცეში ჰანგად გადავიდა,
გადაეწნა მდუმარებას და თვალს მიეფარა,
დაიფარა, მარა მაინც არ მომკვდარა, არა!

ნეტავი მას, ცხოვრების გზას ვინც გაივლის ასე,
ძეგლად შექმნის მის სამარეს სხივთა სიკისკასე,
მის საფლავზე ყვავილები გაიშლება წყნარი,
და ბინდბუნდზე ნაზი ქროლვით შესძრავს ნიავ-ქარი.
გადააფრქვევს ყვავილების სურნელს დამატკბობელს
და ჩასძახებს: სასურველო, ცრემლს ნუ აფრქვევ, კმარა,
შენი ყოფნის სიამაყე არ მომკვდარა, არა!

გადაივლის საუკუნეთ რგოლი, სუბუქ-მქროლი,
მარა ისევ იელვარებს ცის ლაჟვარდი ბროლი;
და იქ ხელი იდუმალი, ვარსკვლავების სახით,
დასწერს სიტყვებს ამოქარგულს ვარდით და ზამბახით:
საქართველოს ჰყავდა და ჰყავს საამაყო შვილი,
დათრგუნა და შეაჩვენა თვით საფლავის ჩრდილი,
და უცვლელი უკვდავება ირგვლივ დაამყარა...
საქართველოვ! მაშ, აკაკი არ მომკვდარა, არა!

მის საფლავზე მძლავრი ნაძვი ტოტებს ჩამოაფენს,
უკვდავების და ცის ნანას ეტყვის მიდამოებს,
და მის ჩრდილ ქვეშ, იქ ყოველდღე საოცნებოდ მოვა
ახალგაზრდა და სევდიან მომღერალთა გროვა.
მოიგონებს მოხუც მგოსანს საუბარი წყნარი,
აკვნესდება, ატირდება, აღელდება ქნარი,
და მიდამოს მოევლება ხმები წარამარა,
ჩვენი ყოფნის სიამაყე სცოცხლობს, არ მომკვდარა!..

***
აკაკის ლანდი

მდუმარე მხარეს შორი მთებისას
დაჰხარის ღამე და ანდამატი.
იქ, როგორც ლანდი მწუხარებისა,
გამოჩნდა მაღალ პოეტის ლანდი!

თეთრი ჭაღარით მოსილი თმები
ელავდა ელვის ელვა-ციმციმით
და მოხიბლული იყო მთიები
დიდებულ სახის ღვთაებრივ ღიმით.

მძიმე და დაღლილ ფეხის ხმას გრძნობდა
ნელი-ნელ მსვლელი ღრუბელი ჩუმი
და მოძრაობდა ღამის მნათობთა
აღელვებული ელიზიუმი.

გრძნობოდა თანაბარ მოახლოებას
განცვიფრებული და დიდი მთები,
შეუცნობ-ხშირი შრიალით შეკრთა
მშობლიური ტყის მწვანე ზვირთები

მაშინ ბავშვივით მიჩუმდა შქერი,
შეწყდა მდინარეთ ზვირთების მღერა, -
მხოლოდ გრიალმა გზა მრავალფერი
ნაპერწკლის დროშით ააელფერა,

და საიდუმლო შუქით შემოსა
მიწყნარებული გზა იშვიათი: -
ჩუმად... დაღლილი სანთლებით მოდის
მწუხარე ლანდი...მაღალი ლანდი.

ოჰ! ასეთია დღეს განსაცდელი
და არ დაგვტოვებს პოეტი ობლად,
რომ არ აანთოს ისევ სანთელი,
დავიწყებული ხატის მახლობლად.
 
იქნება ჩვენთვის, იქნება ჩვენში,
იქნება ჩვენთან მარად და მარად!
ჩვენი სიზმრების სიდიადეში
ჩვენი ფიქრების ლურჯ ნიავქარად.

მადლს არ მოგვაკლებს და შუქს უსიტყვოს
მისი, პოეტის, მადლით ანთება.
კურთხეულ იყოს, კურთხეულ იყოს,
კურთხეულ იყოს ეს მოლანდება!

***
ალაზანთან

მთვარეში შავი შრიალებს ჩალა.
შავი ლეჩაქი დაეცა შარებს.
დამშვიდდი. სძინავს ალაზნის კარებს.
მთვარეში შავი შრიალებს ჩალა.
შენს მოგონებას, როგორც ეს ჭალა,
მთების დუმილი ამინანქარებს.
მთვარეში შავი შრიალებს ჩალა.
შავი ლეჩაქი დაეცა შარებს.
დამშვიდდი. ტალღებს მიანდე ნავი.
რაც დაიკარგა, ის აღარ მოვა.
აქვითინების დრო მერე მოვა.
დამშვიდდი. ტალღებს მიანდე ნავი.
განწირულებას არ მისცე თავი,
არ მოიზიდო ცრემლების თოვა.
დამშვიდდი. ტალღებს მიანდე ნავი.
ის - დაიღუპა. ის - აღარ მოვა.

***
ალვები თოვლში

დაათრობს მთვარე თოვლიან ალვებს
ივლისისფერი ყინვის თასებით!
სითეთრე შვენის მაღალ მწერვალებს,
ვით სასძლოს ფარჩა და ალმასები.
მოკრიალებულ ჰაერში ოდეს
გულცივად ბრწყინავს ფარჩა ნათელი,
ოჰ, ნეტავი არ შეირხეოდეს
გადაზნექილი სიზმრების წელი!
მკრთალი ვარდები დაცვივა ხელებს,
ჩამოიშლება შუქი - პირ-ბადე
და უცნობ ღამის შორ საკურთხეველს
უნდა ვუხმობდე განთიადამდე.
სდგას გაყინულთა ოცნებათ კრება:
მთა თეთრი, როგორც მაღალი რაში...
და უჩვევ ნათელს ეალერსება
ჩვეულ სიცივის მძინარებაში.

***
ალვის ხეები მშვილდისარს ხრიან

ალვის ხეები მშვილდისარს ხრიან,
მთვარე ანათებს ვარსკვლავთა ცხრიანს,
ჰქრის მეტეორი ციერთა უბნის -
ღრუბელიც მიდის, ღრუბელი ბუბნის.
აჰ, ეუბნება - ცრემლების ნამმა,
გთხოვთ მოისმინოთ, ძვირფასო დამა,
ვით სიყვარულის გამქრალი სხივი,
დაუბრუნებელ დროთა მესსივი.

***
ალვის ხის გადარჩენა

ო, ალვის ხის შვენება,
ისევ იგი შთენია.
ყოველ დღის გათენება
მისთვის მოსალხენია.
მოდის, ფეთქს და იზრდება
სული მისი მხრჩობელი,
ფოთლებს ამეტისტებით
ფარავს შეუცნობელი.
ტბის გულს გადახვევია
მდუმარება ტოტების,
ოცნება არ სჩვევია
ქვეყნის გამოცოდების.
არც შხამიან ლანდებად
უცემს წყალთა გუბება.
ის არ ჭლექიანდება,
ის არ დაიღუპება.

***
ალიომ უთხრა ილიოს ..

ალიომ უთხრა ილიოს,
ვაჰ, თუ მზე გამოილიოს,
ილომ თქვა: ჩემანალაო,
ბზეს მირჩევნია ჩალაო.

***
ალის თასი

ცეკვავს ქალების დასი -
მთვრალი მუსიკის ჟინით.
ალის მომეცით თასი -
სავსე ძლიერი ღვინით.

მე იმ დაღუპულ სულთა
ერთ სადღეგრძელოს ვკივი,
მისას, რომელსაც სძულდა
მშვიდი დღეების ტივი.

იყოს უფსკრულის პირად
სტვენა, გრიგალი, ზარი...
ოჰ, სასტიკია ხშირად
მათი სიცილის ქარი.

ჰიმნი უგონო დღეებს!
აქ იბადება რკალი -
უცნობ გენიის ბედი
და განწირული ქალი.

***
ალუბლის ხიდი

ცად რომ წვიმამ გადიარა
და აწითლდა საღები,
ჩვენმა ავტომ გაიარა
მშვენიერი ბაღები.
მიდიოდა შარა-შარა
ზამბახების თაღები,
ცაზე შუქნი ირეოდენ
როგორც ბაირაღები.
გამოჩნდება საცა არის
ხიდი ალუბალისა,
ახლო არის რეკვა ზარის
ვით ჩქრიალი წყალისა.
უცებ კვნესა შემოგვესმა
ახალგაზრდა ქალისა,
კოლექტივი წამსვე შესდგა,
ბაგე შეკრთა ლალისა!
ერთი მიდის და რას ხედავს:
ტირის ქალი პატარა:
გამოვედი შარაგზაზე
არა მომემატა-რა.
მხოლოდ ერთი უბინობა,
მწუხარება რა და რა!
ყურს დაუგდებს კოლექტივი,
ესმის როგორც ზღაპარი,
რასაც ამბობს მწუხარებით
ქალი მიუსაფარი.
მას ეტყვიან: - თუ შენა გსურს
არა ტყე და მთა-ბარი,
იყავ ჩვენთან, ყანები გვაქვს
სათოხნო და საბარი.
გაუხარდა უბინო ქალს,
როგორც დიდი წყალობა.
ეუბნება: - ამაზე მეტს
ცხადია თუ მთვრალობა?
რა ქალმა არ იმუშაოს,
შერცხვეს მისი ქალობა.
ალუბლის ხიდს რომ გავცილდით,
შაშვმაც მორთო გალობა.

***
ალუჩა, შვიდი წლის ბავშვი

ის იყო შვიდი წლის ბავშვი.
მაისი, მინდორი, ჩიტი,
სიმღერა ოქროსფერ ნავში,
ზეცათა ლაჟვარდი ჩითი.
ო, შვიდი... ო, შვიდი წელი
ოქროსფერ, ოქროსფერ ნავით...
მოცარტი, შენიე, შელლი -
მოზვავდნენ ახალი ზვავით...
გავიდა კვლავ წელი შვიდი,
იმ ნავებს თან გაჰყვა რული,
მშფოთარედ გადიქცა მშვიდი,
გემების გამოჩნდა სული.
დაიმსხვრა გემების წყებაც,
ზღვა ქუხდა ბურუსში შავში,
ტალღებმა გააბეს ყეფა,
ტალღებმა წაიღეს ბავშვი.
ბრძოლისგან დაღლილი სახე
და ტყვია ჩამჯდარი თავში,
მე თვითონ დაჭრილი ვნახე
ალუჩა, შვიდი წლის ბავშვი.

***
ამ არემარეზე

სულ ამ არემარეზე
უცნაური ის არის:
გადაწევა უქმია
რკინისგზების ისარის.

საბარგო მატარებელს
თვალი ვერ დაინახავს.
ალბათ ინდუსტრიალურ
საიდუმლოს ინახავს.

ჩვენში, აბა, უსმინეთ,
აღტაცებას მიცემულს -
მრავალთ-მრავალ ბორბლების
გრგვინვას გრიგალისებურს.

***
ამ ბნელი ღამით

ამ ბნელი ღამით ვიღაც დადის საქართველოში.
ამ ბნელი ღამით ვიღაცა კვნესის.

ვახსენოთ ჩვენ ის უკანასკნელ სადღეგრძელოში.
სადღეგრძელოში ვახსენოთ ჩვენ ის.

ამ ბნელი ღამით სადღაც ისმის ხმა დაირისა.
თვალი მევსება ცრემლების ნამით.

უკვე ცისკარმა შორი მთები დააირისა...
ის კი... კვლავ კვნესის ამ ბნელი ღამით.

***
ამ ოდესმე მხიარული ..

ამ ოდესმე მხიარული
გზით უყვარდათ სიარული;
აწ გზა მიტოვებულია,
როგორც ძველი სიყვარული.
მაგრამ ყველაფერი ძველი
ამოა და სასურველი:
ძველი პური, ძველი ღვინო,
ძველი სტუმარ-მასპინძელი.
ძველებური მიყვარს სუფრა
და სიმღერა, მაგრამ უფრო
მიყვარს ეს ხე, რომ არც ვიცნო
და არც გამოვესაუბრო.
შემოდგომავ, მოდი, გელი,
მომაწოდე შენი ხელი,
მიყვარს ყველაფერი სადა,
მიყვარს ყველაფერი ძველი!

***
ამ ჩემს თმებში ვერცხლის ჩრდილებს...

ამ ჩემს თმებში ვერცხლის ჩრდილებს
სიბერის დრო აქსოვს.
არ ვემდური სიყმაწვილეს,
ის ხომ კარგი მახსოვს.

სინამდვილეს არ ვემდური:
არ ყოფილა თითქმის.
არყოფილზე საყვედური
არასდროს არ ითქმის.

და არც შიში გაორების
არ მიგრძვნია მწარე...
მე ხომ მთელი გზა ცხოვრების
ასე გავატარე.

***
ამაო ცდა

ამაოდ ცდილობ, რომ ჩემის სახის
გულის სიღრმეში წაშალო კვალი,
ის იქ იცოცხლებს, როგორც ტბის გულში
ჰაეროვანი სახე ფერმკრთალი.
ვერ განიშორებ ჟინიან წარსულს,
მოგონებებში ვერ წაშლი მის კვალს,
მუდამ აანთებს ის შენს თვალებში
ბედნიერ დღეთა ცხოველ ნაპერწკალს.
წადი, სადაც გსურს... შორს, მარტო მყოფი,
როგორც დემონი მოუსვენარი,
არ მოგასვენებს მისი დაღლილი
და გატაცებით მკვნესარე ქარი.
და სახე მკრთალი, დაღონებული
მარადის თვალწინ დაგეხატება,
ბევრჯერ იტირებ და იქვითინებ,
ბევრჯერ წარსულზე გული დაგწყდება.
მოკვდი, რას ნიშნავს? სამარეშიდაც
თან ჩამოგყვება მწველი სიმღერა,
რომ დაგიბრუნოს განსვენებაში
სიცოცხლის სული და ვნების ძგერა.
და როცა ცრემლი განშორებისა
ტრფიალის სურვილს გაუცხოველებს,
გიჟური ვნებით ზედ დააკვდება
ორ გველს და ორ ლერწს - შენს დაღლილ ხელებს.
სიმებს გააბამს ორთა გულს შუა,
სიმღერას მოჰფენს ტყესა და ველებს,
და ამ ჰანგებში თვით უკვდავება
შენს სურვილებსაც აამეტყველებს.
და ფერფლი შენი მივიწყებული
სამარის ჩრდილით გამოიხმობა,
ასეთი არის ტრფობის სიმღერა,
და ასეთია თვით იგი ტრფობა.

***
ამაო ძახილი

ტოკავს ქარი, ნაზ-ნარნარი, და დაფნარი ტოკავს, ტოკავს...
და ზღვის ტალღა, ტალღა ჩქარი მძაფრი ღრენით სალ კლდეს ლოკავს...
ჰორიზონტი ალისფერი, ჰორიზონტი ცის ფერადის,
ზღვიდან ცამდის, ციდან ზღვამდის მზის ალმურში ჩადის... ჩადის!

ვდგევარ მთაზე, ვდგევარ მარტო, ვდგევარ ერთი, ვდგევარ ობლად...
შორეული არვინა სჩანს, არვინაა არც მახლობლად,
მხოლოდ ერთი იალქანი, ვით ღამის ფრთა გარხეული,
დაქანაობს ქარისაგან დაფლეთილი, დახეული...

ჩუ, ძახილიც ისმის ზღვიდან: ‘ვიღუპები, ჰაუ-უუ... ნავი!"
ალბათ, ვინმე იღუპება... ზღვაა კუბო და საფლავი.
და ზღვა ხარობს... ზღვის უფსკრული თავგანწირულ მებრძოლს ელის...
მაგრამ აქ თავს ვინ გასწირავს? ან მენავეს ვინ უშველის?

ვინ გაიგებს მომაკვდავის განუსაზღვრელ ბოღმა-ნაღველს?
ვინ რას ეძებს გედის ჰანგებს - სხვა ოცნების გამომსახველს?
სად არიან მეგობრები, ნუთუ ყველა ზღვამ დაჰფარა?..
ზღვაზე კაცი იღუპება, შველა უნდა, ნავი, ჩქარა!

მაგრამ კმარა! აღარ ისმის არც ქვითინი, არც გოდება,
დაიღუპა! სივრცემ შთანთქა ის ამაო მოწოდება...
ტოკავს ქარი, ნაზ-ნარნარი და ნაძვნარი ტოკავს, ტოკავს...
და ზღვის ტალღა, ტალღა ჩქარი, სალ კლდეს ებრძვის - ღრღნის და ლოკავს!

***
ამაოებავ..

ამაოებავ! ვგრძნობ, რად არ აჰგვი
ფერფლს, თრთვილივით რომ დაჰფარა ჯვარი.
დაიძვრი მარჯვნივ - დაგწევს არაგვი,
გაიწევ მარცხნივ - დაგხვდება მტკვარი.
მოუხვევ - და გზას გადაგიჭრიან
გათხრათა ფშნები, როგორც არხები.
არ მიხვალ - ლალნი თვალებს გიჭრიან,
მიხვალ და - ცოცხლად დაიმარხები.
თუ იტყვი ძველი გზებით დახევას,
შენს აქ მომგზავნელს რას ეუბნები?
თვით მცხეთა შიგნით დაგშლის ნახევარს,
ნახევარს - მცხეთის გარეუბნები.
ზე აიხედავ - სივრცეა ზეცის,
ძირს დაიხედავ - რა გეფიცება?
მკვდარს - გვერდზე წვენილს, ხელფეხმოკეცილს -
ორმო-სამარხში გაეღვიძება!
ხმალს მივარდება მტერთ სამუსვრელად -
მტკვარი მოხვდება ხელთ ბრინჯაოსი
და ცხარე ბრძოლის იქცევა ველად
ველი სამთავროს სასაფლაოსი.
სვეტიცხოვლიდან შეხედავ ტყე-ველს
ძვირფასი ქვებით მოოჭვილ ჭაღში -
და ივერიის როსმე უძლეველთ
გმირთ წინ მიუძღვის თვით პიტიახში.
ახ, მტერი, მტერი, ის ტყისკენ იხევს,
არმაზის ხევით მისდევს წვალება,
მაგრამ უძლეველს არმაზის ციხეს,
მთაზე მდგომს, როგორ დაემალება?
უზარმაზარი გალავნის კედელს
ის გაეკვრება, შიშისგან მკვდარი.
ახალო მცხეთავ, შენს შეუწყვეტელს
ამღელვარებას ჟღერს ჩემი ქნარი.

***
ამერიკისა იმგვარ სცემს გული

ციკლიდან „პაციფიზმი“

ამერიკისა
იმგვარ სცემს გული,
რომ არ ივიწყებს ძველებურ რომანსს,
გამომიგზავნე, ევროპა, ფული,
ნუ დაიზარებ ქვეყნისთვის შრომას.

ცოტა კი უნდა გქონდეს ნამუსი,
პატივისცემაც სხვისადმი ცოტა,
რომ არ ჩაიცვა ტანისამოსი,
ასი წლის წინათ რომ იყო მოდა.

ახლა არ გშვენის მარაოს ქროლა
და მაგიდაზე დაიდაყვება,
Dinstiction-ი, რომელიც მხოლოდ
დაბადებას და აღზრდას დაჰყვება.

***
ამირანი მიჯაჭვული

თუ მიაყურებ დუმილს ღამისას
და მახვილ სმენის შეგწევს უნარი,
მოისმენ გულის ცემას ამ მთისას:
ის კრთის, იდუმალმოგუგუნარი.

გამიგონია, რომ ამირანი
გაბედვისათვის მისცეს წამებას -
ფლობდა სიბნელე გულგამგმირავი
მის გათენებას და შეღამებას.

ადამიანებს მოსწყვიტეს ის, ვის
ასე უყვარდა ადამიანი,
ვერ შეეხედა ელვარე მზისთვის,
კლდე იყო ცივი და ნამიანი.

თოვლის ნამქერი, წვიმა და ქარი
გარე უვლიდენ ველურ კივილით,
საუკუნეთა ურიცხვი ჯარი
მის წინ ვიდოდა ასე ტკივილით.

თუმც გულს უწეწდა ყორნების გუნდი,
დღე ღამეს სცვლიდა და ღამე - დღესა,
გმირმა იცოდა, რა არის ხუნდი
და არ იცოდა, რა არის კვნესა.

წლიდანწლით იგი არყევდა პალოს
და ყოველ ასი წლის დასასრულზე
ლამის მოჰგლიჯოს, ლამის დასძალოს,
ლამის სურვილი გმირის ასრულდეს...

ყოველთვის მაშინ ხმადამცინველი
კავკასიონის კლდე-ფრიალოზე
მოფრინდებოდა შავი ფრინველი,
და დაიწყობდა ფრთებს ამ პალოზე.

მოსწევდა გმირი უროს საძალოს,
მაგრამ ფრინველი უცებ სწყდებოდა,
ურო სიმძიმით სწვდებოდა პალოს,
და პალო ისევ გამაგრდებოდა.

და ერთხელ ფრინველს დაუწყდენ ფრთანი,
დააკვდა პალოს და, აი, ბოლოს,
თავისუფალი სდგას ამირანი
და აწ ვერავინ ვერ დაიმონოს.

თუ მიაყურებ დუმილს ღამისას
და მახვილ სმენის შეგწევს უნარი,
მოისმენ გულის ცემას ამ მთისას:
ის კრთის, იდუმალ მოგუგუნარი.

***
ამომავალ მზეს

ვაშა, შავ ზღვაზე
ამომავალ მზეს.
მივქრივარ ცხენით,
ვგევარ ზესთა-ზეს.

ვხედავ სხვა ეზოს
და სხვა შარაგზას,
სხვა თუთის ხეებს
და სხვანაირ ზღვას.

ახლო მღერის ბზა,
შორს - ზუზუნი სკის,
სურნელება სდგას:
ვიღაც სამკალს მკის.

***
ამუშავდი მანქანაო

კაშკაშა მზის მხურვალებით,
თბილ წვიმებით შეშლილები,
ზურმუხტოვან-მშვენიერი
სწორდებიან ჯეჯილები.

და შავი ზღვის მათზე ქარი
მხიარულად გადიმღერებს,
აშრიალებს აყვავებულს
და ნაყოფით სავსე ღერებს.

მოაგროვეთ მოსავალი,
სამკალო და ძნის საკონო.
არემარეს ახალი ხმა
ხშირად უნდა გააგონო.

ახალი რომ გაგაქვს კვალი,
მისთვის ჩქარობ, მისთვის ღელავ.
ამუშავდი, მანქანაო,
ახმაურდი, სალეწელავ!

***
ანგელოზს ეჭირა გრძელი პერგამენტი ..

ანგელოზს ეჭირა გრძელი პერგამენტი,
მწუხარე თვალებით მიწას დაჰყურებდა.
მშვიდობით, მშვიდობით! ამაოდ დაგენდე,
ელვარე საღამოვ ალმას საყურეთა!
ბაგეთა ლოცვაო, დიდება და ძეგლო,
უთუოდ მახსენებ ოდესმე... ოდესმე!
გრაალის კოშკები, ლიდიის სამრეკლო
შენს ფერხთქვეშ დაიმსხვრა და გლოვა მომესმა.
ოჰ! როგორ გაფითრდა ციურთა თანადი
ოცნება, ნახაზი საგანთა უარით,
ღრუბელი ფერადი და ალვა ტანადი,
რომელსაც აზიის ცით გადაუარეთ.
ანგელოზს ეჭირა გრძელი პერგამენტი
და ფოთლებს ისროდა სიფითრე ბარათის.
ამაოდ დაგენდე, და ჩვენ ერთმანეთი
ამაოდ გვინდოდა! მშვიდობით მარადის!
ქარვათა მორევში დაეშვა ფარდები -
საღამო კანკალებს შიშით და რიდობით,
საღამო ნელდება და კვდება ვარდები...
მშვიდობით, მშვიდობით, მშვიდობით!..

***
ანდრე ჟიდი და ანდრე მალრო

ბერიკაცს ქუდი წარბამდე ხურავს, ჭაბუკს კი გვერდათ,
მაგრამ კონგრესის ჭერს და სახურავს აგებენ ერთად.
სახალხო ფრონტის აგებას უცდის თვალთ ელვა შუქის,
აღფრთოვანება - როგორც მოხუცის, ისე ჭაბუკის.
ორთავესია ივნისის გული, ეს მზე, ეს სიო.
ეს ხმაურობა და გაზაფხული ორთავესია.
არც ერთს არ ეტყვის მისთვის სამდურავს ეს სიმაისე,
ანდრე ჟიდს ქუდი რომ ასე ხურავს, მალროს კი ისე.

***
ანძები

დაუნდობელი ქარით ნარენი
და დაწეწილი, როგორც წვიმები,
ვით დაღალული სერაფიმები,
ჰქროდენ ანძები მგლოვიარენი.

არ მეშინოდა, გზას არ აურევს
ცისფერ ხომალდის სველი ფერდები,
„მიწა!“ - აღმოხდათ გულს მეზღვაურებს,
მაგრამ მე მაინც არ შევჩერდები.

***
აპლოდისმენტი

აპლოდისმენტი
ხანდახან არის
ის ზენა-ქარი,
შენ რომ ისმენდი,
ამოძრავება
სიყალბის ჩქარის -
აი, რა არის
აპლოდისმენტი.

ტაშიც საქმეა,
საქმეა, ვიდრე
აზრთა წყობაში
არა ხარ მრუდი.
ტაში - ზოგისთვის
არის სიმდიდრე,
ზოგისთვის კიდევ -
მხოლოდ აბსურდი.

მაგრამ თუ სწორად
დგეხარ, დადექი:
ტაში ცივია,
ტაში ჩქარია,
ტაში არ არის
გამოსადეგი,
თუ იგი მხოლოდ
ზენა-ქარია!

***
არ არის იგი იმდენად ტკბილი

არ არის იგი იმდენად ტკბილი
დრო, დაფარული ცეცხლის ენებით,
მაგრამ არც ისე მწარე აქვს კბილი
საწამლავებით და შეჩვენებით.
მან შეაჩვია სოფელს სატანა,
ჯოჯოხეთური ალი ქურების,
რათა შემდეგში შესძლოს ატანა
უფრო საშინელ განადგურების.

***
არ განახლდება, არ დაბრუნდება

ნიავი დაქრის... სასაფლაოზე
ღამე ეშვება... მთები ბინდდება...
შემოვა ქალი, დაჯდება ქვაზე
და მწარედ, მწარედ აქვითინდება.
ქვითინი იგი მიწას ჩასწვდება,
ცრემლები კიდევ - ყვავილთა ძირებს,
გამოიგლოვებს სიყვარულს პირველს,
სიცოცხლეს თვისას გამოიტირებს.
ნუგეში არ სურს ობლადა შთენილს,
თვითონაც იცის, რისთვისაც კვდება -
არ განახლდება კიდევ იგი დრო,
ბედნიერება არ დაბრუნდება!

***
არ გეგონა, არ ელოდი ..

- არ გეგონა, არ ელოდი
და აი, მოხდა:
არ მოხერხდა წყალისაგან
ღვინის გამოხდა.
- მე მეგონა, მე ველოდი
და ველოდები,
რომ სიმართლის ხეს ვერ მოგრეხს
შხამის ტოტები.
- თუ სიმართლე სიშიშვლეა,
არა ნამუსი,
გაიხადეთ, რად გჭირდებათ
ტანისამოსი?
- იგი სხვაა. შენ გგონია,
თუ ჩვენ გვრცხვენია,
ეს გრძნობებიც სიყალბეთა
დასაყრდენია?
- არა, იგი გენიაა
სოფლის მფლობელი -
ნათელ რწმენის და სიმართლის
უარმყოფელი.
- მე კი მძულს და მეძულება
ყალბის ჩრდილება,
ყველაფერი, რასაც ჰქვია
მოტყუილება.
- რა ამაოდ! ის სიყალბე
სიმართლესა ჰგავს..
სხვას კი არა, თუ აჯერებ
მხოლოდ თავისთავს...
- მაშინ როგორ დავარწმუნო
მე თავის თავი -
რომ ეს თეთრი კი არ არის,
არამედ შავი?
რომ შენ ის ხარ, ვინც არა ხარ,
დამარცხდე თუნდა,
არ დარწმუნდე, არ იქნება,
იძახო უნდა.
სხვას ვამბობდე, როს სხვაგვარად
ვხედავ ცხოვრებას?
ვით აიტანს დიდხანს გული
ამ გაორებას?

***
არ დაგავიწყდეს ოქროს საღამო ..

არ დაგავიწყდეს ოქროს საღამო,
არ დაგავიწყდეს მზის ჩასვლა ზღვაზე,
მიზეზის სხვისა და სხვისა გამო,
გთხოვ, არ იფიქრო მხოლოდ ღელვაზე...
არ დაგავიწყდეს პალმა, ლიანა,
გეტყვი, თუნდ გული ჩემი დამიწდეს,
არ დაგავიწყდეს ჩვენი ქვეყანა,
ყველაფერი რომ გადაგავიწყდეს.

***
არ დაღუპულა

მე გადვიარე დღეს ჩვენი მთები,
ჩვენი მაისის წკრიალა წყარო;
შენი ნაზი ხმა და ოქროს თმები...
დაუვიწყარო, დაუვიწყარო.

მე მომეხვია დღეს ჩვენი ქარი
გადაქცეული ცად და მიწებად,
ჰქრის გაზაფხულის ნიაღვარივით
ვნებათა ადრე გამოღვიძება.

არ დაღუპულა! ისევ იქავე
დგას ასწლოვანთა ხეთა ჩერება,
გულით სიმღერა ვერ შევიკავე
და გადარჩენის ბედნიერება.

***
არ ვარ ობოლი ამ ქვეყანაზე

არ ვარ ობოლი ამ ქვეყანაზე,
შენ მეგულები ნუგეშად სანამ...
რა არის ტკბილი დედის ნანაზე,
მე მიმატოვა ადრე იმ ნანამ.
მაინც დავდივარ ამ ქვეყანაზე.

სულ არ ვივლიდი ამ ქვეყანაზე,
ნუგეშად რომ არ მეგულებოდე,
დაე, მგოსნობით მრავალ ხანაზე
ზოგს ვყვარებოდე, ზოგს ვძულებოდე.
ობლად თავს არ ვთვლი ამ ქვეყანაზე.

არ ვარ ობოლი მე ქვეყანაზე,
აგერ ქნარები, აგერ გულები...
ზღვაო, ის ჰანგი შენ გაანაზე,
კვლავ ვიტყვი: რაკი შენ მეგულები,
ობლად თავს არ ვთვლი ამ ქვეყანაზე.

***
არ მეგონა ..

არ მეგონა, რომ როდისმე
დასჭკნებოდა ვარდი,
მე მეგონა - მაგნოლიებს
ვერ დაგძლევდათ დარდი.

არ მეგონა თუ სიბერე
არის სინამდვილე,
მე მეგონა - მარადისი
არის სიყმაწვილე!

არ მეგონა, არ მეგონა,
არ მეგონა, გულო,
თუ ამგვარი გახდებოდი -
ცივი, უმამულო,

და ამგვარად თუ სიცოცხლის
მოკვდებოდა კონა -
არ მეგონა, სიცოცხლეო,
არა, არ მეგონა.

***
არ მინახავს შენი არე..

არ მინახავს შენი არე,
გადის ბევრი წელი.
შორი გზები მოვიარე,
კიდევ სხვა გზებს ველი.

მზე გავცვალო? მაგრამ ვისში?
არა, არა, არა...
სიხარულში მარადისში
გაწოლილა შარა!

***
არ მინდა სიტყვა ..

არ მინდა სიტყვა, არ მინდა სიტყვა!
როდესაც სიტყვა დაიბადება,
სამართლის ალი - როგორც ბურუსი,
ისე ირღვევა და იფანტება.
მხოლოდ თვალებით, მაგ განუსაზღვრელ
სევდის მორევში მცურავ თვალებით,
მითხარი რამე, თორემ სულს დავლევ
გამოურკვეველ ქენჯნა-წვალებით.
მე სული არ მაქვს ამქვეყნიური,
შენზე ოცნებით დაიწვა იგი,
განშორდა სოფელს და თუ კვლავ სცოცხლობს,
სცოცხლობს ისე, ვით ტრფობის ტარიგი.
და ზექვეყნიურ სიყვარულით მწვავს
გამოუთქმელი და მწარე ალი,
სადაა სიტყვა, რომ ამოაშროს
გულში ნაგრძნობი და ნაფიქრალი?

***
არ მოხერხდება განა ..

არ მოხერხდება განა,
არ მომაგონო ნანა,
დაუბრუნებელ დღეებს
რომ გაედევნენ თანა.

უცხოეთშია ნეტა,
თუ აგონდება დედა.

***
არ მშორდება სევდა მწარე ..

არ მშორდება სევდა მწარე,
შავ ფიქრს ვეღარ გავეყარე...
ოჰ, რად, რისთვის შემიყვარე?
შენს ნაზ თვალებს შევადარე
ცის ლაჟვარდი მოელვარე...
რისთვის, რისთვის შემიყვარე?
ჩემი მზეა, ჩემი მთვარე
შენი სული, მონარნარე...
ოჰ, რად, რისთვის შემიყვარე?
უფსკრულის პირს გავიარე,
ცრემლის წვეთად დავიღვარე:
რისთვის, რისთვის შემიყვარე?
მტრულად გვიცქერს მშობელთ მხარე,
შვება გამინიავქარე...
ოჰ, რად, რისთვის შემიყვარე?
გულის ტანჯვა ვერ დავფარე,
ნიავს კოცნა დავაბარე...
ქალო, რისთვის შემიყვარე?

***
არ ღირს იმ ერთ ცრემლად

მთელი ღრიანცელი ყველა პოეტების,
დაუსრულებელი როცა კამათია -
არ ღირს იმ ერთ ცრემლად, თვალს რომ მოედების
და ღრმა მოგონებამ მე რომ დამათია,
მაგრამ დაცემული არვის ვენახვები:
თუმცა მრავალია გულში დაგუბული,
როგორც ყვავილები, როგორც ვენახები,
დაუსრულებელი სეტყვით დაღუპული.
შენ ნუ დაეცემი, შენ ნუ შეშინდები.
გულის უდაბნოსთან ბრძოლას ეგ არ იგებს.
ყველა ამაოა, ჯერ არ შებინდდება.
მხოლოდ გამარჯვება ბედთან შეგვარიგებს.

***
არ ცხრებოდა ზღვა იოტით

არ ცხრებოდა ზღვა იოტით -
მიმზიდველი სილამაზე,
ჩვენც ჭენებით მივდიოდით
ჟუმიეთის შარაგზაზე.

შორს რჩებოდა მინდორ-ველი
გაქანებულ ცხენებს ფეხმარდს,
მერე ცხენი მხნე ნაბიჯით
მიმოქნეულს შეჰყვა შეღმართს.

იშვიათად ნახავ სადმე
უკეთესს და კარგს ამაზე:
მწვერვალიდან ზღვას დაჰყურებს
ისევ იგი სილამაზე.

***
არა აქვთ ზღვა

და არის ქვეყნები სხვა,
რომელთაც არა აქვთ ზღვა,
ანუ არც მდინარე.

აქ კი ცად ასულა ფრთა,
უშორეს ტალღების მთა
თეთრი და მყინვარე.

ზღვა ჩვენი მრისხანე ომს
შეხვდა, ვით შეჰფერის ლომს,
არსმენილ განგაშით.

გრგვინვასა და ქუხილს სტეხს -
შეაწყდა გრიგალი მეხს
გემების კანკალში.

ჰკვეთავდა უნდოს და ნავსს
კრეისერს, წყალქვეშა ნავს,
მოქნეულ დაშნითა.

დალეწა ნაღმები მტრის,
და მაშინ დამშვიდდა ის...
ო, როგორ დამშვიდდა!

იგრძნობ ზღვად გასულთა ხმას,
სად იალქანი დგას
ალპიურ კარავის.

რას იტყვი? რა უნდა თქვა?
ვისა აქვს ჩვენსავით ზღვა?
არავის, არავის!

***
არა ერთი და ორი

არა ერთი და ორი,
არა ორი და სამი,
მახსოვს ვარსკვლავი შორი
და განათების წამი.
შენ, გალაკტიონ, იცი,
რა დაუდევრად ჩქარა
ქრება ქალების ფიცი.
წყნარად იარე, წყნარად.
და მეგობრული ვერსად
ვერ გიპოვია თასი.
კმარა, პოლლიცე ვერსო!
რაა სიცოცხლის ფასი?
მაღალ ალვათა რიგნი
მთვარეს მწვერვალებს უხრის.
დახურულია წიგნი
უკანასკნელი მწუხრის.

***
არა ზეცა, არა ლანდი, არა ფერია ..

არა ზეცა, არა ლანდი, არა ფერია,
შენ მიყვარდი, მაგრამ კარგი - არაფერია.

ძველისძველი მეგობარი, ღამის მთეველი
ისევ მოვა დანაკარგი... არაფერია.

გაიშლება მწუხარება შეულეველი,
შენის ხელით დანაქარგი... არაფერია.

შორეული ხომალდები, მთა და ტყე-ველი
იყოს ჩემი სულის სარკე... არაფერია.

მომკლას ღვინომ, მომკლას ღამემ, ყოფნა მტვერია,
მეტი ძებნა... მეტი ბარგი... არაფერია.

***
არა იქ, სადაც სიხარულია ..

არა იქ, სადაც სიხარულია -
არამედ - სადაც მეფობს მონება -
სადაც სუსტი და დაჩაგრულია -
მე მეძახოდა ზეშთაგონება.

***
არა, არ დამავიწყდება ..

არა, არ დამავიწყდება
რკინის გზა, პირველ ნახული,
ამ გულუბრყვილო სურათზე
უბრალოდ გამოსახული.
მაშინ პატარა ვიყავი
და იყო, მახსოვს, ზაფხული,
პირველად სასწავლებელში
მივყავდით ვით დაზაფრული.
ან გამომთქმელი ენითა,
ან ამწერელი ვინა ჰყავს,
რაც რკინის გზების სიამე
და გამწარება მინახავს!
შორით შორ რომ დაიკივლებს,
ტანს ჟრუანტელი მედება,
ბევრი რამ გამწარებითა
და ოხვრით გამახსენდება.

***
არაგვი

თან მიმყოლი ჩრდილები, აუხსნელი ქარაგმი,
სადაც მწვანე ველია და მქუხარე არაგვი.

სადაც მოკლულ ოცნებით ღიმილისთვის ჩავედი,
შორს კი ხევსურეთია, თუშეთი და ფშავეთი.

ერთხელ შვიდ წელიწადში შენი ცა გაიხსნება,
რასაც მაშინ ისურვებ - ყველაფერი იქნება.

გარინდდება მდინარე (ეს არაგვი, ზმანება),
ყველაფერი უცნაურ მოსვლას დაემგვანება.

***
არასდროს ბედი არ ყოფილა ისე ცბიერი

არასდროს ბედი არ ყოფილა ისე ცბიერი,
როს ეშაფოტზე ადიოდა რობესპიერი.
და მიდიოდა კლდე და ტალღა, მძაფრი და გიჟი,
როცა მსოფლიო ნაღარა-დაფს სცემდა პარიჟი.
როცა ლანდივით გაიშვირა ქიმერამ დინგი
იქით, საითკენ იშლებოდა ხალხის მიტინგი
და ნილოსიდან წამოსული ქამელეონი -
ეპარებოდა მას მძვინვარე ნაპოლეონი.
გაჰქრა. დროს ისე ღიმილით არ ეალუბლება
თავისუფლება, დახვრეტილი თავისუფლება.

***
არასდროს ისე არ მენატრება თავისუფლება

არასდროს ისე არ მენატრება
თავისუფლება, ვით გაზაფხულზე,
როცა ბუნება ახმაურდება
დედამიწისა გაყინულ გულზე,
როცა მიდამო ვარდ-ყვავილებით
ლურჯ ხავერდივით მოიქარგება,
როცა ბულბულის ხმები რაკრაკით
ბუჩქნარს ედება და იკარგება -
ვიღაც მეძახის სიცოცხლისაკენ,
სიკვდილის გზაზე თრთოლვით მიმავალს...
ვაგლახ! ვერავის ირგვლივ ვერ ვხედავ
და ისევ ცრემლი მახუჭვინებს თვალს...

***
არგონავტები ახალი დროის

ახალი დროის არგონავტები
მიეშურებით კოლხიდის მხარეს,
ოქროვ, შენ მაინც არ ათავდები
თუ სხვა გრძნობები მიაქვს სამარეს.

ვით ძველი დროის არგონავტები,
ვით ძველი დროის არგონავტები,
მიეშურებით კოლხიდის მხარეს -
ახმაურებით და აზავთებით.

თქვენ არ გაშინებთ ზვირთების ლავა,
დაბრკოლებანი გარემოისა,
თქვენი ოცნება ნაპირზე ავა,
არგონავტებო, ახალ დროისა.

***
არგონავტები ახალი დროის (იქ, სადაც მთანი ..)

ციკლიდან „ეპოქა“

იქ, სადაც მთანი დარაჯად დგანან,
ბიბინი გააქვს ზურმუხტის ჭალებს,
სადაც არწივი მწვერვალებიდან
დიად ბუნებას ხარბად თვალს ავლებს,
სადაც ფაზისი მოქუხს და გრგვინავს,
ხან მკაცრი, ხანაც დაღონებული -
დიდი ხანია შრომის სახლი დგას,
ძებნათა ეშხით დამონებული...
დრომ რომ წაიღო უბოროტესმა,
აქ საწმისია იმ ოქროისა,
მოვდივართ ახალ აღმოჩენისთვის
არგონავტები ახალ დროისა!

***
არდაბრუნება

აი: გრიგალმა გაიტაცა წითელი ლერწი
ვაზის - ბუნების!..
მერი! მე ისევ მენატრება ჩუმი ალერსი
არდაბრუნების!
წყვილი ცხენები, ეტლი სწრაფი, ზრუნვა მზიანი!
რაღაც სხვაგვარი.
მოსვლა ფერების: ვერონეზი და ტიციანი
და ნიაღვარი.
ვიცნობ ბაგეებს, ვიცნობ ხელებს! ათასი მხვდება
ბაგე და ვარდი...
ნუთუ, ზეცაო, ვით მე მიყვარს შენი დიდება,
ისე გიყვარდი?

***
არეს მრავალ გარდასულ წლის ..

არეს მრავალ გარდასულ წლის
გადასცქერის ნანგრევი,
დრო და ჟამი მას ვერა სცვლის
ქარით ნამინანქრევი.
შემორტყმული წყნარ გორებად
დგას მთა ბრგე და მოსული,
ქორი ნელა იზმორება
არაგვით  წამოსული -
სადაც მწვანე ამალებად
გაშლილან ოშოშები,
სადაც ძლევით შრიალებენ
ჩვენი ძველი დროშები!

კვლავ იზიდვენ შუქს ალმაცერს
წარწერა, მოგონება,
სხვადასხვა დროს რომ მიაწერს
ხალხის ზეშთაგონება.
გაჰქრა ის დრო წარსულისა,
იდუმლობით მოსილი,
არედ მაინც ქარი მთისა
მიმოქრის მიმოცვლილი;
სად მარადის სიალეა
ნასისხლარ-ნაომები,
სადაც ძლევით შრიალებენ
ჩვენი ძველი დროშები!

სიმტკიცე და გამძლეობა
ქვის... და ეს დღე მზიანი.
არ ეცვლება მზეს მზეობა:
სხვაა ადამიანი.
კვლავ მრავალთა და მრავალთა
გზებია არჩეული.
ქარით უფრო აშრიალდა
ტყეების ფარჩეული.
და  ხალისით გაიშალა
ციხის ღრმა ნაოჭები,
სად ელავდა ბასრი ხმალი -
არა დროგამოშვებით,
სადაც ძლევით შრიალებდნენ
ჩვენი ძველი დროშები!

და მე ვფიქრობ: ციხევ, ძერავ,
დრონი მიდი-მოდიან,
უძველესი ქვის წარწერა
საფიქრალი როდია.
ხალხი ცოცხლობს უმაღლესით,
ის მისწვდა, რაც აღელვებს:
ხალხთა ძმობა უახლესად
მერანს შემოაგელვებს!
ერი ცოცხლობს: გადიშალა
შუბლის ღრმა ნაოჭები -
დღეს გმირული შრიალებენ
ჩვენი ძველი დროშები.

***
არიან დღენი

არიან დღენი, ხანჯალივით ბასრი და მჭევრი,
ოდეს სისხლივით აღელდება ოცნება შენი.
შენ გენატრება მოკლულებით ფენილი ტევრი,
შენ გინდა იყო უსულგულო ცხოვრების მტევრი,
ელვარე ცეცხლით გადაბუგო მთანი და ტყენი.
არიან დღენი, საუკუნეთ უფრორე მძლენი.
ტყვია-წამლით და დინამიტით მსუნთქავი ქვევრი,
აფეთქებანი, შეკივლება, ძახილი, ბევრი
არიან დღენი.
არიან დღენი... ცეცხლისა და მახვილის კევრი,
ათასწლოვანი ადგილიდან სხლტებიან კლდენი.
იმ გულს ეკუთვნის თვითეული თემა, შედევრი...
არიან დღენი.

***
არის მკითხველი.

არის მკითხველი
მშვენიერ წიგნის
და არის მხოლოდ
გადამკითხველი...
ის ფურცლავს, ნიშნავს,
ადარებს, ჩიჩქნის,
მაგრამ ვინაა
აქ გამკითხველი?

***
არმიელი ვარ

მოხუცი პაპა
ბავშვებს რომ მკლავებს გვისინჯავდა
და შემდეგ დინჯად
ეტყოდა ახლო მდგომარ მეგობარს:
„დახედე ამ მკლავებს,
ვერ გასწევდა კახაბერობას?“
და ახლა ვფიქრობ:
მაგრამ რა უშავს,
ჯარისკაცობას ვინ ეტყვის უარს?
ვარ არმიელი, იმგვარი მუშა,
რომელიც წვრილმანს გვერდს ვერ აუარს.
როგორ არ ვიცით ეხლა გარჩევა,
დიდი საქმეა აქ თუ პატარა,
ის უნდა გაქრეს, ეს გადარჩება,
ეს გამომაჩენს და ის კი არა!
არმიელი ვარ. კლასთან პირობა:
მოძმესთან ძმობა, მტერთან მტერობა.
აი, რა არის ჩემი გმირობა
და ჩემი დიდი კახაბერობა!

***
არსებობის გული

იყო ფიქრების ვალსი,
იდგა რკალები წყალზე,
არ ასვენებდა ღამეს
ფიქრი ერთ ლამაზ ქალზე.

თვალს არ ეკიდა ძილი,
მზეთა ვიყავით შვილი,
რისთვის დაგვარქვეს ნეტა
დემონიური წყვილი?!

მაგრამ ეს იყო სრული
ყრმობის სევდა და რული,
იმ სიყვარულის ცეცხლი,
იმ არსებობის გული.

***
არც ერთ ეპოქას არ აქვს უფლება

არც ერთ ეპოქას არ აქვს უფლება
გაესაუბროს ჩემსას თამამად,
მას მომავალი ეალუბლება
მხოლოდ გრიგალად, წვიმად, სამუმად.
გაუკვდავების ოცნებავ, მწირო,
გამვლელ-გამომვლელ წამთა ფერება
არ არის ეხლა შენთვის საჭირო -
რომ მოიპოვო ბედნიერება!

***
არწივებს ჩასძინებოდათ

ჩასძინებოდათ არწივებს,
სთვლემდნენ მუხათა ტოტები,
ბნელ ღამეს ააქარცივებს
მკივანი მიკიოტები.
არწივებს ჩასძინებოდათ:
ბედი არ სთვლემდა ცბიერი,
შორითშორს ალი ჩნდებოდა,
ცეცხლი გორავდა ძლიერი.
ტყეს ცეცხლი ეკიდებოდა,
როგორც ძნას შემოდგომისას.
არწივებს ჩასძინებოდათ,
სიზმრებს ხედავდნენ ომისას.
ცეცხლი, ხავსებით დახალულს,
გზებს ალით შემოამძივებს,
იქ გაჩნდა, სადაც დაღალულს
ჩასძინებოდათ არწივებს;
გამოეღვიძათ არწივებს...
ცეცხლი! - შესძახეს წივილით,
ცეცხლი! - მიდამოც გასწივის,
ცეცხლი! - ტყე ამბობს ტკივილით...
არწივებს გაკიდებული
ფრთებს ცეცხლი გადაეყარა,
ფრთებზე ცეცხლწაკიდებული,
შორით გაფრინდნენ ვეღარა.
იქვე დაეცენ სამზირად...
გულს თუმც გაფრენა სწადიან,
დაღლილნი, არაგვის პირად
ფრთადაკიდულნი დადიან:
„არწივი ვნახე დაჭრილი
ყვავ-ყორნებს ეომებოდა,
ეწადა ბეჩავს ადგომა,
მაგრამ ვეღარა დგებოდა“.

***
არხევს ახალი სიცოცხლის აკვანს

ეს გაზაფხული სიახლის ძალით,
ვით პატიმარი გაარღვევს საკანს,
განახლებისა თრთოლვით, კანკალით
არხევს ახალი სიცოცხლის აკვანს.

გაცოცხლებულა ირგვლივ ყოველი,
მფეთქავი ძალა არეს ჰფენია,
სულ რომ არ იყო ქვეყნად ღიმილი,
შეხედე, ახლა რაოდენია!

მჩქეფარე წყარო, ამოყრილი ხე,
ჩვენს განახლებას ეუბნება ბანს.
გაზაფხულს მოჰყავს ეს მზიური დღე
და არხევს ახალ სიცოცხლის აკვანს.

***
ასე რისთვის?

ასე რისთვის შეიცვალა გაზაფხულის წმინდა დილა,
თუ ღიმილი მხიარული შენთვის ჯერაც არ ყოფილა?
ასე რისთვის მიეფარა მზე დაღვრემილ მთის ნაპრალებს,
თუ ნამდვილი მზის ნათელი არ უნახავთ ჯერ შენს თვალებს?
მე არ ვიცი, სიცოცხლეო, რა გაღონებს, რა გაწუხებს,
მე არ ვიცი, შენს კითხვაზე რომელი ცა გიპასუხებს.
შერიგების მოლოდინში ბედი ჯერაც არსაით სჩანს,
და არ ვიცი კაცი, ვინაც არ იცნობდეს მაგ კაეშანს.

***
ასე, ამგვარად ..

ასე, ამგვარად... ეხლა დადიხარ
და შენს აღსასრულს გულმშვიდად ელი,
არ იცი, ვინ ხარ, არ იცი, რა ხარ,
რას მოგცემს შემდეგ ცხოვრება ძველი.
იცოდე, ერთი აუცდენელი
ბედი თავისით კარს მოგადგება
და წამთა თვისთა არგამცდენელი
ჩაიარს... დიდხანს აქ არ დადგება.

***
ასპინძა

ისეთი დღეა, გული მხოლოდ
გრძნობით დათვრება.
ისეთი დღეა - გამარჯვებას
რომ ეკადრება!
მაგრამ უეცრად ყოველივე
მოიჩადრება,
რაღაც შემაკრთობს... და კვლავ ომი
მომენატრება.

ცას ვარსკვლავები მოჰფენოდენ
ბრწყინვალე ზეწრად,
მათთან ჩემს გრძნობებს სიხარულის
გზა მიმოეცრათ.
რა სივრცე იყო, რა სილაღე...
მაგრამ უეცრად -
გამახსენდები... და კვლავ ომი
მომენატრება.

ამგვარი არის ჩემი ყოფნა
დღითა და ღამით,
ის უკურნებლად დაიდაღა
ომების შხამით.
საუკუნით რომ ლაღი ვიყო,
მტერი ერთ წამით
გამახსენდება... და კვლავ ომი
მომენატრება.

ყოველ ქართველში ომის ტრფობა
ძველისძველია,
მეც ასეთი ვარ და ვერვისთვის
გამიმხელია.
სიცოცხლე მინდა. უშენოდ ის,
ოჰ, რა ძნელია.
გამახსენდები... და კვლავ ომი
მომენატრება.

***
ასფალტი

არის გზაჯვარედინი,
არის გზა ოქრო-ფერი,
სად ერთმანეთს ხვდებიან
მეურმე და შოფერი.

და ერთმანეთს ღიმილით
გახედავენ გან-განა
ეხლა შემდურებული
ურემი და მანქანა.

მიჰქრის ავტომობილი,
ურმებს სწრაფად შორდება,
ძველი, ხანგადასული
გზა არ განმეორდება.

***
ატესტატის წყალობით ..

ატესტატის წყალობით,
თვალმაქცური
სიტყვებით და გალობით -
სათავეში უდგა დაზგებს მუდამ.
ერთხელ ღამით
ის სალაროს ქურდავს,
და კედელზე
ცინიკურად, ცარცით სწერს:
„აღარა მაქვს
საგულეში გული,
მომაშველე
ო, ევროპა, ფული“!..
რამდენია
მისი მსგავსი ტიპი,
ევროპაზე
რომ ამყარებს იმედებს,
მავნებლობას
მოჭრილი აქვს ჭიპი.
ნუ იფიქრებ, რომ ის
არ გაგიმეტებს.
ჰქონდათ კლუბი
და ნამდვილად სურდათ
გადამთიელ გმირთან ძაფის გაბმა.
მაგრამ ბევრჯერ,
მისცა მასსამ ხურდა,
არ იძაფა
მავნებლობის ძაფმა.
მაგრამ იგი
არ უდრკება სიცხეს,
მისი გული
ისევ ღელვას
იწყებს,
როს ევროპა
ეხმარება ფულით.
ის მზად არის
სულითა და გულით
შემდეგშიაც
გამოგზავნოს თანხა.
აღმოსავლეთს
გადააქცევს ჯანყად,
მავნებელს სხვაც
შეცდომაში შეჰყავს,
ლაპარაკობს მედგრად
ენა მჭევრი:
„ევროპიდან
მივიღეო ცნობა,
აქ გვესმისო
თქვენი დიდი ძმობა,
იმუშავეთ
ნუ დაზოგავთ თავსო.
დააკვირდით
ხალხის კარგს და ავსო
და ისე კი,
ხელუხლებელ ფონდათ
ჩვენგან დიდი
იმედები გქონდეთ.
რა მოგვცაო
ხვალემა და ზეგმა,
დღესვე შევქმნათ
სამოქმედო გეგმა
დიამეტრად სხვანაირი,
ვინემ
გაგვიშალა აქაურმა
ვინმემ.
რა თქმა უნდა,
ჩვენ ვიქნებით მშვიდი,
ეს იქნება
საიდუმლო დიდი.
ჭერქვეშ
თუ დღის სინათლეზე, მარად,
ერთსულოვნად,
მედგრადა და ჯარად,
აქაც, იქაც,
ყველგან ვიყოთ, რომა
სასურველად
დაგვირგვინდეს შრომა“.
და დაიწყო
აგერ მიდის გლეხი,
გლეხური აქვს
ხელიცა და ფეხიც.
უეცრად
წინ გადაუდგა ვიღაც
და არწმუნებს:
„ყური მიგდე, მიხა,
რისთვის გინდა
ეს ტრაქტორი შენა,
გეხერხება
ისეც თავის რჩენა,
ეს ახალი ინვენტარი კიდევ
არ ყოფილა,
რომ მშვენივრად მკიდენ.
ეს ტეხნიკაც
ტექნიკაა მშრალი.
ევროპისკენ დაიჭირე თვალი.
კოლექტივში
მეურნეს რა უნდა?
მიქარვაა!
მისცხეთ ქვა და გუნდა.
ყური უგდეთ
რასაც იტყვის მღვდელი,
იგი არის
ქრისტეს სიტყვის მთქმელი.
ბობოლასაც
დაუჯერე შენა,
ჭკვიან რამეს
გეტყვის მისი ენა.
არ ერწმუნო
არც ეხლანდელ გაზეთს,
ჰაეროპლანს,
ავტოს და სხვა ასეთს.
მამა-პაპა
არა ცაში ცურვით,
ხომ იოლად
მიდიოდა ურმით?
ვინმემ მითხრას
ყმამა ანუ ბეგმა,
ვისთვის უნდათ
ხუთწლიანი გეგმა?
ხუთ წელიწადს
მთავრობა ვერ გასტანს.
კაცი კაცთან,
ძმა ვერ ცხოვრობს ძმასთან“,
და, გრძელდება...
აგერ მიდის მუშა;
კარგადაა
საქმე, არა უშავს.
უეცრად წინ
გადუდგება კაცი.
ეუბნება:
წასულია აწი
თქვენი საქმე, ამხანაგო მუშა!
მთავრობა გთვლისთ
გერადა და ბუშად.
აი, რას სწერს
პანაიტი (კაცი
პოეტია, არც თუ ისე
მკაცრი):
კავშირშიო
დაჩაგრული არის
მხოლოდ მუშა,
მსგავსი მომთაბარის
და მხოლოდ ის,
ის ყველაზე მეტით,
გაპარტახდა
ამდენ ჭაპან-წყვეტით.
და, გრძელდება...
გზა მიეცით ენებს,
მიაჭენებს,
მოაჭენებს ფენებს.
ბევრი კიდეც
წამოეგო ანკესს:
შემპარავს და
მაძინებელ ჰანგებს.
და, გრძელდება...
გულს ამბებით ნატკენს
აყოლებს რა,
დიაგრამებს ადგენს,
ან და კიდევ
კაბინეტში დინჯად
ფართო რუქას
ევროპისას შინჯავს.
ქინძისთავებს
ნიშნავს ცენტრებს, თავში,
სადაც თითქო
ამყარებენ კავშირს.
და, გრძელდება...
ხევენ კედლის გაზეთს
შეუმჩნეველ
და იდუმალ ბრაზით;
სწორედ იმ სვეტს,
სად ეცემა მუქად,
ხუთწლიანი
გეგმის მკვეთრი შუქი,
სპობენ წიგნებს
ყველგან, სადაც რომა
იმ ხუთწლიან
გეგმაზეა თხრობა.
აგერ მიდის
მოხსენება, თემა:
რა უნდა ჰქნას
ხუთწლიანმა გეგმამ.
უცებ ჩნდება
ხულიგანი ღამით -
მოხსენებაც
ჩაიშლება წამით.
დაერევა
არტისტებს და მხატვრებს,
ტერორის ქვეშ
დააყენებს კადრებს.
მოიმარჯვებს
ბუტაფორულ დაშნას,
ხელს შეუშლის
შეჯიბრების გაშლას,
ხელს შეუწყობს,
რომ გაცდენილ დღეებს
ატარებდენ
გამოუვალ ტყეებს.
ჩამობნელდა,
ელექტრონის ქარტა,
კინო-დადგმა,
კონცერტები,
ფარდა.
განადგურდა
უცებ პოლიტ-ლოტო.
(მოსყიდულო ხულიგანო,
ლოთო!)
მაგრამ მხარეს
და ფაბრიკის ცეხებს,
სამრეწველო რაიონებს,
გლეხებს,
ვერ აფერხებს
საოცრება რთული.
„მოგვაშველე, ო, ევროპა, ფული“.
და გრძელდება...
ანარხიის მთოველს
გაუმარჯოს
უგეგმობას ყოველს.
ძირს ხუთი წლის
გეგმიანი შრომა,
განადგურდეს
მეურნეთა ნდომა,
დიაგრამებს
წააწერეთ - 0,
უწდომელი
ფანტასტიკა - 0,
კოლექტივის საქმეებსაც - 0,
ერთი სიტყვით,
სულ ნოლი და ნოლი.
აპოლონის სამსხვერპლოსთან სტირის
ეხლა „წმინდა ხელოვნების“ გმირი.
მათი გეგმის
დევიზია რთული:
„მოგვაშველე, ო, ევროპა, ფული!“
ღვინოს არ ვსვამდი,
ეხლა დავიწყე,
ვარ სევდიანი
და გულმავიწყი.
მინდა ჩავფუშო
ხუთი წლის გეგმა,
გამომიგზავნე
ევროპა, ფული!
თვალი იცრება,
პრესა ხმაურობს,
რომ იგი მუშებს
აწინაურებს:
აწინაუროს
დღე მოვა კრული,
გამოგვიგზავნე,
ევროპა, ფული!!!
და მრწამს ერთი
ღმერთი ჩვენის მსგავსი,
შეისწავლეთ
ამნაირი მრწამსი:
მრწამს ყოვლის შემძლე,
ყოველგან მყოფი,
რომლის სახელი
არის ევროპა.
მრწამს მისი დროშა,
ხმალი და თოფი,
მრწამს მისი ლიგის
ენამჭევრობა.
მრწამს იმისი გზა
ომის და ძლევის,
მრწამს მისი ოქრო
შვენებით სრული.
არ ვუღალატებ
არასდროს დევიზს:
გამომიგზავნე,
ევროპა, ფული.
მრწამს მე ევროპის
ბრწყინვალე ღერბი,
მრწამს მშვენიერი
იმისი ჩანგი,
მრწამს მისი სული
ჯიუტი, კერპი.
მრწამს მისი გაზი,
ტყვიები, ტანკი.
მრწამს ის, მათრახად
სახელდებული,
მრწამს ის, მუშებზე
გამარჯვებული,
მრწამს, მარადის მრწამს
თქმა დიდებული,
ო, მოგვაშველე,
ევროპა, ფული!
მრწამს კოლონიის
აწიოკება,
მრწამს ინდოეთის
სიმდიდრე-განძი.
მრწამს სამუდამოდ
მოითოკება
ეგვიპტის ხლართი,
აფრიკის კვანძი.
მრწამს ლოურენსის
წანწალი, თრევა,
მრწამს ფაშისტების
ჰანგი ქებული,
მრწამს რომის პაპის
ლოცვა-კურთხევა,
გამომიგზავნე,
ევროპა, ფული!
მრწამს, მრწამს გავლენა
ევროპის კრეზის,
მისი ამაგი,
დიადი ღვაწლი.
მრწამს სასამართლო
და მისი ციხე,
პატიმარს სუნთქვას
ხომ არ დააცლის.
მრწამს საოცარი
ელექტრო-სკამი,
მრწამს ეშაფოტი,
ცხედრებზე რგული,
მრწამს ევროპის დღის
ყოველი წამი,
გამომიგზავნე,
ევროპა, ფული!
ო, მოგვაშველე,
ევროპა, ფული!
მრწამს, საბოლოოდ
რომ შეიქნება
შეერთებული
ევროპის შტატი,
მრწამს: მომავალი
ომების ცეცხლში
იქნება მათი,
ვის ხერხემალი
ექნეს მოქნილი,
იმას საგულეს
ექნება გული,
სხვა ხერხემალი
ფუჭია, ტყვილი,
ხერხემალია
ევროპის ფული...
გამომიგზავნე
ევროპა, ფული!
ო, მოგვაშველე,
ევროპა, ფული!!

***
ატმის რტოო, დაღალულო რტოო…

ატმის რტოო, დაღალულო რტოო,
ატმის რტოო, სიმშვიდეა შორი.
ქარიშხალი მოდის საიმდროო,
ყვავილების ქარში მიჰქრის ტბორი.
მოცდა არ ღირს, თუ ისევე უცდი,
ამ გრიგალში დრო არ არის სხივის.
დაღალული ყვავილი ხარ სუსტი.
ქარი კივის, ქარი კივის, კივის.
ნაპრალებზე გადაიმსხვრა ნარგი,
ახლა ზღვაა, ახლა სისხლის დროა,
თუ გადარჩი, ხომ გადარჩი, კარგი...
ატმის რტოო, დაღალულო რტოო.

***
ატმის ყვავილები

რტოებში ავობს ბებერი ქარი,
ყვავილთა ჯარი ფიფქით ბანაობს.
ტყდება, ნანაობს ეთერი ჩქარი,
ნანაობს ქარი და მიქანაობს.

და ქარი შეხვდა ატმის ყვავილებს,
ვარდისფერ ღილებს შეატყო ჟრჟოლა,
ფრთა დაატოლა გაუშლელ ღილებს,
დაწვდა ბილილებს და აათრთოლა.

ატმის ხე იდგა თაიგულივით,
იქ მას მილევით უთრთოდა სული!
შორით მოსული გაზაფხულ სხივით
და ნამთა მძივით გარემოცული.

ატმის ხე იდგა, ვით ნაზი ქალი,
ვით დედოფალი უცხო მხარეში:
სინარნარეში სწვავდა მზის ძალი
და გრძნობათ ალი - სიმწუხარეში.

ატმის ხე შლილი ოცნებას ჰგავდა,
როცა ღელავდა მზით აღჭურვილი,
მე მისი ჩრდილი ხშირად მხიბლავდა
და ხშირად მწვავდა ტრფობის სურვილი.

მაგრამ ეწვია ატმის ხეს ქარი
და ფრთა მედგარი შემოახვია,
ეხლაც ატყვია ხეს განაბზარი,
ყვავილთა ღვარი რომ დააფრქვია.

როგორც პეპლები მშვიდი და ფრთხილი,
შემდეგ აშლილი და აფრენილი -
გადაცვენილი ატმის ყვავილი
იყო დაღლილი და მოწყენილი.

ოცნებათ რიგი თვალს მიეფარა!
მტვრით გაისვარა წყალთა ლიკლიკი,
ყვავილი იგი მოკვდა და ჩქარა
წითლად დაფარა ბაღის ბილიკი.

ბაღის ბილიკზე მივდივარ და თან
გაძრცვნილ ატამთან ზღვები გროვდება,
საღამოვდება და მზის ჩასვლასთან
თანდათან მწუხრი მიახლოვდება.

მე აღარ ვდარდობ... რა მსურს, რას ველი?
ვით მზის ნათელი და ღამის ჩრდილი,
მეფობს სიკვდილი - ჭკნობის მსურველი!
გაქრა სურნელი, დაჭკნა ყვავილი!

***
ატომი

- რას სწევ უბიდან? სთქვი, ქალო,
მიწამ ცას რა დაუშავა?
ვფიქრობ, შუშაა უბრალო...
- დიაღ, უბრალო შუშაა.

- შუშაში, ვამჩნევ, თრთის კვეთი.
რა ღელვა, რა გიზგიზია...
საკმარისია თუნდ წვეთი?
- ო, წვეთიც საკმარისია!

- შხამავს ატომით ფიალას -
სულ ერთი წვეთით თრთის მტერი
და ჰკარგავს თანდათან ძალას!
- ვერ იხსნის ვეღარაფერი!

- იცნობს დალესა მძვინვარეს?
- მის მიერაა ნალესი.
- და ბოლოს მსხვერპლი ვინ არის?
- თვით იგი, თვითონ დალესი!

***
აუზისაგან

ჭოგრიტით მზერა, ხელთათმანი... შენ აისრულე
სურვილი დიდი და დაბურულ ბაღის დარდები,
ლაღი ირემი სიყვარულით ხარ დაისრული
წყურვილმოკლული აუზისაგან მიემართები.

შენ მოგდევს კოცნის გამძაფრება და თვითეული
ძარღვი ხელების... შავი ხალი მაღალი ყელის.
შენ გელის დაფნა, შენ დიადი დიდება გელის,
პოეტო! არვინ არ ყოფილა ესდენ ძლეული.

***
აუჩქარა ცხენმა გზაში

აუჩქარა ცხენმა გზაში,
ქიმერებმა დაჰკრეს ტაში,
დაიკივლა ელვამ ცაში
და ღრუბლები შეაჯერა.

აჰა, ბრძოლა დაათავა,
ნაპოვნია მზის სათავე,
დაუჭირა რაშს სადავე.
ხედავთ? იგი შეაჩერა!

***
აუჩქარებლად, დინჯად ..

აუჩქარებლად, დინჯად,
დრო-და-დრო
ისმის ბუტბუტი გაძრცვნილი ჭადრის -
მშვიდობით, იტალია, მშვიდობით.
მშვიდობით, ინგლისო, მშვიდობით!

ცივა, ჰქრის და ტალახია გზაზე
მიფრინავენ წეროები ცაზე,
მშვიდობით, პარიჟო, მშვიდობით!

ქარმა დაჰქროლა, ხე დაარხია,
ისევ ფოთლები და ტალახია -
მშვიდობით, ამერიკა, მშვიდობით!

„ცაზე მიდიან წერონი,
მწკრივადა, ჯარის-ჯარადა“.
როგორც სამკუთხი შარადა
სამს კიდევ სამი მოება.
მშვიდობით, მშვიდობით
შემოდგომის წეროებო!

***
აფიშა, როგორ..

აფიშა, როგორ უაზროდ გცემდა
წვიმა და ქვიშა
უცნობთა ზვირთთა. შორეულ გემთა
დიდი აფიშა.
მწარე შურისგან თვალები ბადრი
გადიქცა თალხი,
თითქო ყირაზე იდგა თეატრი
და ქუხდა ხალხი.
შენ აამაღლე პოეტის ტახტი,
დამკვიდრდი შიშად.
შენ ისტორიულ აფიშად გახდი,
უკვდავ აფიშად.

***
აფრიალებულ ყორნების გუნდი

გრიგალო, შენი ძლიერი ქროლა,
მიწას ანებებს შფოთიან საფარს,
უდაბურებად გაშლილ სივრცეებს -
დაჭრილ ლომივით მიაფენს ფაფარს.
რა აღტაცებით, რა სიამაყით
აღიგებს ბინას ნაპრალთა შორის
შენთა ღელვათა გამოძახილი,
დაიგრიალებს მეხი მთაგორის.
სვეტად ავარდნილ ღრუბელთა ცაში,
გასწვრივ აენთე და აგუგუნდი,
რა საარაკო სანახავია -
აფრიალებულ ყორნების გუნდი.

***
აფხაზეთო, აფხაზეთო

მრავალ მხარეთ მოგზაური,
მისავალზე ძველი ცხუმის
მიდის ერთი მეზღვაური,
მღერის და ბედს არ ემდურის.

მეც გემზე ვარ. უამინდო
ნისლი ჩემთვის არის მდელო,
აფხაზეთო, აფხაზეთო,
სულზე უფრო საყვარელო!

მშვენიერი ირგვლივ არის
ლურჯი წყალი, მწვანე ქედი,
და პონტიის არემარეს
შვენის გემი „აფხაზეთი“.

ყოველი მხრივ საიმედო
ღუზათა სჩანს კვალი-ლელო...
აფხაზეთო, აფხაზეთო,
სულზე უფრო საყვარელო!

***
აფხაზეთს არის მდებარე რიცა ..

აფხაზეთს არის მდებარე რიცა,
ის კარგად გვახსოვს შენცა და მეცა,
ზეცა, ვით ზეცა და არა მიწა.
მიწა, ვით მიწა და არა ზეცა.

ყრმობის სინათლემ შეჰფერა ღაწვი,
ახალგაზრდობამ გაფანტა იჭვი:
ფიჭვი ფიჭვია და არა ნაძვი,
ნაძვი ნაძვია და არა ფიჭვი.

მსუბუქი ნისლი, ცაზე რომ იწვა,
მესმის ეს ქარი, სიმღერა, ოცვნა,
კოცნა, ვით კოცნა და არა სიძვა,
სიძვა, ვით სიძვა და არა კოცნა.

იცოდე, ჩვენო ცისფერო სურო,
გესმოდეს ტბათა ცისფერი ქარი,
ქნარი ქნარია და არა ურო,
ურო უროა და არა ქნარი!

***
აფხიარცა!

აფხიარცა! როგორ ჟღერდი,
როგორ ჟღერდი, აფხიარცა!
დამმარცვლელი ქუდზე კაცის
მსგავსი შენი იყო არცა.

როცა მტერი ზღვას გადმოსცდა,
მოიწია და, ვითარცა
ნიაღვარმან, ინაცვლა გზა:
შენ ზარს სცემდი, აფხიარცა!

ძარცვა ბევრი გისმენია,
მაგრამ იმნაირი ძარცვა?
ვერცა მიწა და ვერცა ცა
მსგავსს ვერ ჰგონებს, აფხიარცა.

დაინაცრა მისი ხსოვნა,
ვინაც მხარე ცეცხლს გადასცა,
თავს დაესხა ის აფხაზეთს,
როცა მხარე მოიქანცა.

ოდეს გმირმა არ ისურვა
და თაყვანი მტერს არა სცა,
როგორ თრთოდი, როგორ ჟღერდი,
როგორ ჰქუხდი, აფხიარცა.

მტერი თვისი მოყვრად არ სცნა,
ბევრჯერ მწარედ დაამარცხა,
ბევრჯერ ტანში გასცრა მომხდურს,
სასიკვდილოდ დაანარცხა.

ღრიანცელით მოგრიალემ
ვერ იფარცხა მისმა ფარცხმა,
სასახლეზე არ იცვლება
მაღალ მთაზე მდგარი ფაცხა.

და ფხიანი ვეფხის ნახტომს
ჰგავდა მისვლა მისი აწცა,
ბევრის, ბევრი გარდასულის
მომთხრობი ხარ, აფხიარცა.

აფხიარცა, აწ ბუმბერაზ
ზღვის გვიმღერე კიდევ რამცა,
სიყვარულზე, გმირობაზე
აგუგუნდი, აფხიარცა.

აქე მთები და ტყეები,
მათი ვარდი და იაცა.
ფხვიერ მიწის, ძველი ვეფხის
გვასმინე ხმა, აფხიარცა.

***
აქ მარმარილოს მაღალი ..

აქ მარმარილოს მაღალი სვეტი
დაუმსხვრეველი იდგა დიდებით,
ეპოქის გედი
ოცნებას მღერის გაბედითებით.
კედლებს რომ სინჯავს გრძნეულ თითებით,
უკვდავებისთვის შეშლილი გონი,
ჩრდილი მოსილი მარგალიტებით.
ვაჲ, დრონი, დრონი!

ციხე-გალავანს სჩქეფს სისხლის წვეთი,
დღე შემმუსვრელთა ალთა კიდებით.
ვინ იყო ქვათა ამათა მკვეთი?
იგი არ ჰკვდება გულდამშვიდებით.
სურო და ხავსი ღალღით, გვრიტებით.
ვამჩნევ თაღებზე ღრუბელთა რონინს,
გაშლილან ნისლთა პირამიდები.
ვაჲ, დრონი, დრონი!

ო, ნანგრევებო, თქვენ გეზიდებათ
ყრმობისა ჩემის პირველი ბედი.
უამიდობით თუ ამიდებით
დიდება მერგო მე სხვაზე მეტი;
ეხლაც ანათებს ძველი მითებით,
შემობურული სივრცე და აონი?
იგი ქარს ებრძვის გაბედითებით.
ვაჲ, დრონი, დრონი!

აქ შეგხვდი პირველს - ვისაც მითებით
გესალმებოდა მძაფრი რიონი,
იყო სალამი, იყო მშვიდობით...
ვაჲ, დრონი, დრონი!

***
აქ ხილულ ოცნებას

აქ ხილულ ოცნებას
თან სდევენ ჯადონი,
თოლია ქორსა ცვლის,
არწივს - იადონი.
ორ საწყისს ინახავს
ახალი ათონი, -
აქ გული მონაა
და თანაც ბატონი.
აქ მუხა შრიალებს,
იქ ზეთისხილია,
თუ ზღვის და ზღვის პირის
მძაფრი ჭიდილია -
გზნებასთან მზის ჩასვლის
ჰყვავის იდილია, -
აქ გული მონაა
და თანაც ბატონი.
უწესო აყრუებს
უბადლო ზრდილობას.
ბუკის ხმა ზღვის პირას
თუ იწვევს ყრილობას,
მეომარს ჩონგური
უამებს ჭრილობას, -
აქ გული მონაა
და თანაც ბატონი.
ომსა ცვლის მშვიდობა
და ნგრევას - შენება,
სიტლანქეს სულისას
ცვლის სულის მშვენება,
წყალს - ღვინო, დღეს - ღამე,
სიცხადეს - ჩვენება, -
აქ გული მონაა
და თანაც ბატონი...

***
აღარ არის მენესტრელი

ეს ოცნება არის ჭრელი
ფიქრი ბნელი ღამისა,
აღარ არის მენესტრელი
უნაზესი დამისა.
იყო ირგვლივ ზიანება
და ყორნების ჩხავილი,
თოვლმა სილას მიანება
ნოვალისის ყვავილი.
მაგრამ გულში დარდს ნუ ისევ,
ოცნება თუ გშორდება,
ყოველივე იგი ისევ
ისე განმეორდება.

***
აღარა გვყავს ილია

ძმებო, ამხანაგებო!
აღარა გვყავს ილია;
მისი შუბლი მზიური -
ტყვიით გაპობილია...

ფიცი დავდოთ: განვაგრძოთ
ილიას გზა ნათელი,
მტერზე შურისძიება -
ეს იქნება ნამდვილი!

ფიცი დავდოთ: სამშობლოს
მივცეთ ჩვენი ცხოვრება -
მკვლელზე შურისძიება
ამით გვემახსოვრება!

ძმებო, ამხანაგებო!
აღარა გვყავს ილია:
მისი შუბლი მზიური -
ტყვიით გაპობილია...

***
აღემატება ყოველგვარ ძალას

აღემატება ყოველგვარ ძალას,
რომ სიხარული დასცალოს ჭიქით;
რაც ამოძრავებს სიზმარულ ჭალას
შორს, სასიმინდე ყანების იქით.

აღემატება ყოველგვარ ძალას -
სთქვა ისტორია ერთი ოჯახის,
სიმაღლე, რაიც აძლევს სიალეს
თავდადებასა და სიყოჩაღეს.

სიცოცხლე დილის სინათლით მიდის.
ელექტრონებით ავსებს ფიალას;
სთქვა გაღვიძება მორევის დიდის...
აღემატება ყოველგვარ ძალას.

***
აღმოსავლეთი

აღმოსავლეთში -
ცეცხლმოდებული დღეა მკათათვის,
იწვის აზია, იწვის აფრიკა.
აჰა, შექმნილი
მბრძანებელთა და მონათათვის
სასახლე, ციხე, ქოხი, ფაბრიკა
ხვეულად ჰქარგავს მრავალფერ ქარგებს
მათ სხეულებზე, ვინაც ვნებიან
სიმხურვალეთა სულის სუნთქვას არ აისარკებს
და „კულტურული“ ბორკილების ქვეშ
იმყოფებიან.
ცხელი ცა სავსეა უთეთრეს კრავებით,
რას ნიშნავს ასეთი დუმილი?
სადნობი საკირე, ალმური, ღუმელი
ელვარე გადასაკრავებით.
გადამწვარ ხრიოკებს
მზე დაუნდობლად ხრავს, აწიოკებს.
კლდეები სიცხისგან სკდებიან შუაზე,
რღვევის და სიმწარის მოისმის ხათქანი,
გველები გროვებად აცურდენ რუაზე,
ყველაზე ბოროტი კი, ერთი მათგანი,
გადაწვა მზისაკენ ცქერაში გართული,
ეს მზერა აწვალებს მზეს, როგორც გენია,
და ვიგრძენ, ამ თვალში თუ რაოდენია
სიბრძნე წარმართული.
სძინავს აღმოსავლეთს...
გაფრენილ დღეებს ის არ მიჰკივა,
ერთი და იგივე, ერთი და იგივე
მას ეფარება სიზმრების ღვარი
და მისი ძილი არის კოშმარი.
სძინავს აღმოსავლეთს.
ის მძინარე ქსოვს ხალიჩა-ფარჩას,
ხატავს ყვავილებს და იალონებს,
რომ ქსოვილები მშვენებად დარჩეს
ისევ ევროპის მდიდარ სალონებს,
მხარეს ურკინესს,
როკფელერს, სტინესს.
ზის კრეზი ევროპის,
არა ერთს იგონებს მშვენიერ ელენეს,
მრავალი ძვირფასი ახსოვს ასპაზია,
ქალები პარიზის, ხსოვნა მიტელენის,
მცხუნვარე აზია,
შენი, კლეოპატრა, შიშველი მკლავები,
ოხვრა, მესსალინა, ისევ შენეული,
უფრო ენთებიან ცაზე ვარსკვლავები,
აღმოსავლეთისგან მათთვის შელეული.
რამდენს მეტყველებენ ვარდნი უენონი
ფიქრი ოაზისზე ალთა მონთებისა,
დარჩა სამუდამოთ დრონი მენტენონის,
დარჩა მენუეტი ლოლა მონტეზისა
ევროპის კრეზისთვის.
სძინავს აღმოსავლეთს.
იგი უგრძნობლად იღებს ფერადებს,
მაგრამ თვალები,
თვალები მიდის ეფემერამდე,
მხარისკენ,
სადაც სანიშნო ბურთად
მიწა აბოლდა, კვამლი ედება,
სადაც სურვილი გაუდაბურდა
და აღარ არის თავგამეტება.
ღრუბელთა წყება ცაზე აჩქარდა,
დარიგდენ მთების მწყობრი რაზმები,
ყინვა მოსხმული გუნდი ლაშქართა,
ღრუბლების კონკი და ფანტაზმები.
თეატრებია დიდი, პატარა.
ბრწყინავს კაბარე.
კინემატოგრაფს შემოატარა
სული გარყვნილი და მომთაბარე.
ბრწყინავს რეკლამა,
ნერვებს აწვალებს,
აგერ საეჭვო გამოჩნდა დამა,
შანსონეტკები იფერენ თვალებს,
იქ ოპერეტა, აქ კიდევ ფარსი,
იდუმალებით სავსე პიესა,
აქ ყველაფერი მოდუნდა ბასრი,
სიცილშიც ჩუმი მოისმის კვნესა.
მხოლოდ ლორნეტებს მომეტეორეს
მწარედ დაღალულ თვალს აფარებენ,
თავს აწონებენ ერთიმეორეს,
სხედან, დადიან, ან ამთქნარებენ.
ვინ იცის, გრძნობენ თუ არა გრძნობით,
რომ სულ ახალი დროის ჰამლეტი -
მოჯადოებულ ბურუსში მყოფი -
დგება, იღვიძებს აღმოსავლეთი.
მას არ აშინებს ცეცხლის ფანტელი
და მუხლებამდე ქვიშა სადები,
არც უდაბნოის კორიანტელი,
არც მომავალი ბარიკადები.
დახეტიალობს ცეცხლის ამური
მოულოდნელი სიმხურვალეთი,
მან მოიარა ყველა ქვეყნები
და ინახულა აღმოსავლეთიც.
ცეცხლის ამური და ტყდომა ღერის,
თავისუფლების ნაზი ფერია,
მღეროდა მასზე და ეხლაც მღერის,
როგორც არავის არ უმღერია.
და თუ მოვიდა გრიგალი ისევ
და გაზაფხულის ველი მოლია,
ის სიცოცხლისთვის იბრძოლებს ისე,
როგორც არავის არ უბრძოლია.
დაარტყამს ქარი და მოგზაური
ბაწარზე წავა, როგორც ობობა,
დაიძვრის ქვეყნის აურზაური
და აღელვებათ ავადმყოფობა.
ის მიისწრაფვის და ეჩვენება,
რომ სულ ახლოა ბედის ხომალდი,
მუქარა, წყევა და შეჩვენება,
თავისუფლების მზემდე, ბრძოლამდი,
ო, რა საამოდ სულს ეფერება.
ცეცხლით იწვება ქვეყნიერება...
და, აი,
იფეთქა რევოლუციამ...
აღმოსავლეთით და დასავლეთით
ისმის ლოზუნგი:
ომი ომს!

აღმოსავლეთით და დასავლეთით
ეომება ომს -
საბრალო ჯარისკაცი,
დაღალული ჯარისკაცი!

***
აყვავილდა ყაყაჩო ..

აყვავილდა ყაყაჩო,
ვარდი და აკაცია,
ელისეის მინდვრებზე
მშვენიერი დარია.
ჰყვავის პარმის იები,
ჰყვავის ჩაის ვარდები,
მხოლოდ მრავალთა გულში
ისევ იანვარია.

***
აყვავილებულ ველებს სალამი!

აყვავილებულ ველებს სალამი!
აქ ნაცნობია ჩრდილი ყოველი,
ტბების ვარდები, ფშნების წალამი -
სიტყვები გულზე დასაქსოველი.

უფლება აქვთ, რომ თვლიდნენ თავისად,
როცა არ უნდა ჰქონდეთ უფლება,
მაშინ მთებს ისე უუკვდავესად
შუბლი მოწყენით მოეღრუბლებათ.

***
აჩრდილი ჩუმი და მოთარეშე ..

აჩრდილი ჩუმი და მოთარეშე,
უცნობი მზისთვის,
ყოველ ქვეყნის და დროის გარეშე
ცხოვრობს თავისთვის.
საღამო მშვიდი აძინებს მხეცებს,
ეხლა თავიდან
აჩრდილი მზიან ადგილებს ეძებს,
მზე კი ჩავიდა.

***
აცივდა.. მალე მოვა ზამთარი ..

აცივდა.. მალე მოვა ზამთარი.
ტყე სდგას ლანდივით გარინდებული,
უკვე არ დაჰქრის ხევებში ქარი,
უსახლკარო და მიუსაფარი;
განელდა ცეცხლი, ჩაჰქრა ლამპარი
საგაზაფხულო ალით ნთებული.

მალე დასცვივა თოვლი ლურჯ ციაგს,
მალე დაიწყებს კვნესას ავდარი
და ააჩქარებს ფოთლების ტრიალს;
ეხლაც კი მთების იდუმალ ნიავს
მჭკნარი რტოები საფლავში მიაქვს...
მოდის ზამთარი, მოდის ზამთარი!

***
აწ კივილისთვის ირევიან

რამდენი მითქვამს სექსტინები, ოქტავა, ჰიმნი...
ნამდვილად მრწამდა მათი ტაძარი.

აწ კივილისთვის ირევიან მრავალნი სიმნი,
ვით ჯოჯოხეთი უზარმაზარი.

გარდა ბრძოლისა, ყველაფერი იქნება ცოდვა,
თვით ეს ვარდებიც, ასე მგონია.

გაისმის, როგორც მოგონების შეშლილი ბოდვა,
დაცინვა, წყრომა და ირონია.

***
აწმყოს დიდება დიდი!

ჩემო ლექსებო, მარად
გქონდეთ მსუბუქი ფრთები...
აყვავებული მდელო,
გასაოცარი მთები!
რუსთაველი და მშვიდი?
დამშვიდება და ვაჟა?
აწმყოს დიდება დიდი
და დღეს მომავალს ვაშა!

ჩვენი სტალინის მარად
ძლევამოსილი დროშით
წინ, ახალ-ახალ ნათელ
გამარჯვებისკენ, მხარევ!
განადგურებულს ძველი
ყინვით, სუსხით და თოშით -
აწ მარგალიტად გთვლიან,
სხვა ქვებში რომ ვერ გარევ!

გალაკტიონი ხედავს,
რა სასწაულებს ახდენს
ის გამარჯვება, რითაც
სუნთქავს მშობელი ერი,
იმ უბოლოოდ მედგარ
და საიმედო საყრდენს -
წინსვლას, რომელსაც ვერ სძლევს
ვერავითარი მტერი!

***
აჭარისტანის რუქა მრავალ ხვეული ხაზით

ვეღარ ვიცანი
ნაცნობი ტანი,
როცა თვალწინ გაიშალა
აჭარისტანი!
ბიჭო, მარალე,
ნუ გვეზარალე...
მხიარული შემოსძახე
ჰარი ჰარალე.
არც გეცილები,
ნურც მეცილები -
ჩვენი არის ეს ახალი
გზატკეცილები.

***
ახალ მერნების წყება

ახალ მერნების მსუბუქი წყება
დგას ჩვენი დროის კართან ვედრებით,
მათ ენატრებათ თავდავიწყება
და გაბედული უნდათ მხედრები.

გზას შემოკლებულს ისინი გრძნობენ
და გიგანტიურ ნაბიჯის ლანდებს,
სად ტელეგრაფის ისმის სისინი -
სადაც ჰაერი ქარში ცეცხლს ანთებს.

რადიო, ავტო! თქვენი ზარებით
კითხვა, რომელსაც ვერსალი არჩევს,
ეხლა სამკვდროა და სასიცოცხლო:
უელსის ბრუნვა იტყვის დანარჩენს.

***
ახალ ტალღას

მუდამ თან მსრბოლი ფიქრი მწვავდა, ფიქრი მტანჯავდა,
გამოვექეცი გულის დამწველ მშვიდ არემარეს;
ნაპირი ზღვისა იმავ სევდით მშვიდად სუნთქავდა,
ცას შესცქეროდა ზღვა ლაჟვარდი გულცივს, მდუმარეს.
და უზრუნველად
სიო ფრთამალი,
თავისუფალი
ჰქროდა მთა-ველად.
ფიქრს მისცემოდა სივრცე წყნარი, ვრცლად გადაშლილი,
მზის მკვეთრი სხივი ზღვას მოწყენილს დასციმციმებდა,
კამკამს სევდიანს დასცქეროდა ნორჩი ყვავილი,
გედი ყივილით წრფელ მეგობრებს ცისკენ იწვევდა.
არ მინდა, არა! სულს მოსწყინდა ეგ ერთფერობა,
სული ეძიებს ქარიშხალს და ბობოქარ ტალღებს,
მუდმივ დუმილში ვერ თავსდება ტანჯულის გრძნობა
და ნაზ სიმღერას, გულში აღძრულს, ზღვას შეღაღადებს:
შენს მოლოდინში
გულს ნუ მიდაგავ,
დაჰკარ, დაჰქუხე,
ახალო ტალღავ!

***
ახალ ცისკართან

განთიადს სძინავს ლურჯ სარეცელზე,
ჯერ დილის სიო არ მოხვევია,
არ დასცემია ყვავილებს ნამი
და მათ მკერდს ვნებით ჯერ არ მთხვევია.
მთვარის რბილ ნათელს ფერი ელევა,
ვარსკვლავთა გუნდი კლდის ირგვლივ დნება
და დამძიმებულ ნისლთა თეთრი ზღვა
მთის კალთებიდან დაბლა ეშვება.
დარჩი, ღვთაებავ! სულს ღონემიხდილს
სურს აღმადგენელ ოცნებად სწამდე,
დარჩი! მსურს ჩემი უსაზღვრო ვნებით
ვიქანცებოდე განთიადამდე!..
მომეცი მე ის უკანასკნელი,
რომელსაც შენი მხურვალე გული
ჯერ ვერ იცილებს... მომეცი იგი,
გთხოვს, გევედრება შეყვარებული.
და დავრწმუნდები მე მხოლოდ მაშინ,
რომ ჩემს გარეშე ღმერთი არა ჰყავს
მას, ვინაც სულის დაუნანებლად
ახალ ცისკართან ყველაფერს ჰკარგავს.

***
ახალ ცხოვრებას გაუმარჯოს

არ შევხვედრივართ ჩვენ ერთმანეთს,
ო, რა ხანია,
ეხლა კი შევხვდით,
აგე, კაფე „მანჰატანია“.

ეხლა ჩვენ შევხვდით, ნუ უყურებ
დროთ უხსოვრებას,
ახალ ცხოვრებას გაუმარჯოს,
ახალ ცხოვრებას!

გახსოვს ავდრები ნათესების
და საძოვრების?
ეს იყო სევდა და ბურუსი
ძველი ცხოვრების.

გახსოვს შორი გზა... ცდა მოგების
და საშოვრების?
ეს იყო ბნელი გვირაბები
ძველი ცხოვრების.

გადავივიწყოთ - სიღარიბე,
გამათხოვრება -
ახალ ცხოვრებას გაუმარჯოს,
ახალ ცხოვრებას!

არ შევხვედრივართ ჩვენ ერთმანეთს,
ო, რა ხანია,
ნამეტანია, მეგობარო,
ნამეტანია!

ის მოგონება გავატანოთ
დროთ უხსოვრებას -
ახალ ცხოვრებას გაუმარჯოს,
ახალ ცხოვრებას!

***
ახალ წლის ღამეს

ჩირაღდნებით გავაშუქე სევდიანი ჩემი ბინა...
იუნონავ, შენ გელოდი და მიტომ არ დამეძინა.
დავდიოდი წინ და უკან და ჩირაღდნის შუქზე ვთრთოდი,
და სიჩუმეს ყურს ვუგდებდი, და სიჩუმით გავძახოდი.

გეძახოდა ჩემი სული, გეძახოდა ჩემი ვნება...
მე მომწყურდა შენთან ერთად ახალი წლის მიგებება,
ჩირაღდნებით მიტომ მოვრთე და ავანთე ჩემი ბინა,
და მომწყინდა მარტოობა, და უშენოდ მომეწყინა.

კვირა ძალის თაფლის სანთელთ ალი გაკრთა, როგორც გველი.
სურნელოვან ნელსაცხებლით მოვასხურე სარეცელი,
ახალ წელთან შენ გელოდი და ველოდი ყოფნას ახალს,
და ვუცდიდი განახლებას, და ვეძებდი აღდგომის კვალს.

ხომლი მოკვდა, დაიბინდა; აიღველფა ცის ეთერი,
ცას ნათელი გადაევლო სევდიანი, მტრედისფერი,
შენ არ სჩანდი... დავიკვნესე და სიჩუმემ მომცა ბანი,
და დაყრუვდა ჩემი ბინა, და ჩავაქრე ჩირაღდანი.

დიდი ხნიდან ვურიგდები ჩემს წამებას, მოძმეთა შურს,
ცხოვრებასაც აღარ ვებრძვი და ცხოვრებაც აღარა მსურს...
დიდი ხნიდან ბედს მივენდე და იმისი მსხვერპლი ვხდები,
და მომწყურდა ყველაფერი, და ყველაფერს ვურიგდები.

მაგრამ ამ ჩემს მარტოობას, სიჩუმეო, ყური მიგდე,
ჩემს უსაზღვრო მარტოობას მე არ ძალმიძს შევურიგდე.
სახსნელი გზა კი არსად ჩანს, და ამაოდ ველი მშველელს...
და ამაოდ დღე დღეს მისდევს, და ამაოდ ცვლის წელი წელს.

***
ახალგაზრდობა

ვიყავ ბერლინში - ასფალტის სარკე,
ცივი სახლები, ცივი ნუსხები...
ისეთი არის მისი სიკარგე,
რომ მწუხარებით დაისუსხები.

აზრი ცივია. და რახანია
იყენებს ამ აზრს შავი დღისათვის,
რომ ქაოსია, რომ გერმანია
იბრძვის რასიულ სიწმინდისათვის.

ფრიდრიჰშტრასეზე ვიდოდა, ვნახე,
მისი ახალი ადამიანი,
ბარბაროსული ჰქონდა მას სახე,
ენაც ველური და შხამიანი;

იძახდა: ჩვენი არისო რასა
ყველაზე მძლავრი და სრულყოფილი;
მიანგრ-მოანგრევს, დალეწავს, რასაც
მიადგეს მხეცებრ სვეკმაყოფილი.

არ შეუძლია მას შენელება
და ვერ მოითმენს ხმის შებრუნებას,
ეს სიამაყის საშინელება
ადამიანურს არცხვენს ბუნებას.

გამომხატველი ავადმყოფ ჟინის,
მიმოდის როგორც გრიპი, ცხელება,
მწვავე სიმსივნე ახალ ბერლინის,
მიხაკისფერი საშინელება.

ჩვენს კომკავშირელს კი განაზრახი
აქვს მისწრაფება მძლე, ხელოვანი,
როგორც სიცოცხლე არანაძრახი,
როგორც სიკვდილი სახელოვანი.

ჩვენს სამშობლოში, ნახეთ, ვითარი
ჰყვავის ვარდები დაულეველი,
სხვაგვარ ამაყი, თქვენ ხართ მდიდარი,
მილიონებში ხელის მრეველი.

ახალგაზრდობა არსებობს ბევრი,
გადასული დრო ფერს რომ უნახავს,
მაგრამ ჩვენსავით ოცნებამჭევრი
ახალგაზრდობა არვის უნახავს.

შენი ქარხნები, შენი ტყე-ველი
მსგავსი არ არის ქვეყნის ბებერის,
იყავ მედგარი და უძლეველი,
როგორც ოქტომბრის დროშას შეჰფერის!

***
ახალი „ნიკორა“

თუჯის ფილტვებში
ფერდგადახსნილ
მანქანის შიგნით -
ამოწმებს მოტორს
თუ არწყულებს
ფოლადს ძაბრებით,
კორბიურატორთან
დაფუსფუსებს
მარჯვე შოფერი,
კახელი კაცი
მღელვარ ძარღვებს
სწევს გამძაფრებით.
გაზის ველური ენერგია,
გააფთრებული,
მალე გაიცნო,
როგორც თავის
ძველი ნიკორა.
კახეთი ახლად გადაკეთდა
თავის ველებზე
ეს უცხოელი,
ბუმბერაზიც
წინ გაიგორა.
ეხლა ცოტაა,
შემდეგ კიდევ
მოვა ასობით.
შეიცვლებიან
ბრიგადებათ,
დივიზიებათ,
დივიზიები არმიებათ
მოტორით - ძრავით,
ახალ მანქანით,
სიამტკბილად
და შეთვისებით.

***
ახალი გვერდი

საქართველოში წინათ მრავალი,
ისტორიულად არწარმავალი,
ვიდოდა მტრობა - გესლით მავალი,
და სისინებდა ქვეწარმავალი.

მისგან სიბნელე არეს ჰფენია,
შეხედეთ: გესლი რაოდენია,
ის ანადგურებს “ვეფხისტყაოსანს”,
რომ რუსთაველის ჩაჰკლას გენია.

ის შხამავს ასე უბრალოდ მზიანს
ვაჟა-ფშაველას დეკას და ღვიას,
ის წიწამურთან ილიას ხვდება
და მზიურ შუბლში უმიზნებს ტყვიას.

ყოველი კარგის წინააღმდეგი,
პირმშვენიერ დღის როს არს დამდეგი,
მშობლიურ მიწას სწყვეტს ბარათაშვილს
და სიგიჟემდე მიჰყავს ყაზბეგი.

და პოეზიის, ვით ბედისწერა,
ბნელ მწუხარებად იცვალა ჟღერა, -
ყოველი მხრიდან, ყოველი მხრიდან
დასტრიალებდა ბედითი ძერა.

ჭაობებიდან იყო ეს ასე...
მაგრამ ცივ კლდიდან ახლა ძვირფასად
ამოსკდა წყარო ანკარა ასად,
და აღტაცება ჯერარნახული
მოჰფინა შორად მიწას და ცასა.

სიცოცხლე დილის გულლმობიერი
სხივთა კრთომაში იყოს ძლიერი.
უფრო და უფრო, სულ მაღლა-მაღლა
იწევდეს მნათი პირმშვენიერი.

ჩვენს ხანას ვერვინ ეტყვის: შეჩერდი!
ძგერს ყველას სიმი დღეს, როგორც ერთი.
უმძაფრესია ახალი ხანა
და ისტორიის ახალი გვერდი!

***
ახალი გვერდი

საქართველოში წინათ მრავალი,
ისტორიულად არწარმავალი,
ვიდოდა მტრობა - გესლით მავალი,
და სისინებდა ქვეწარმავალი.

მისგან სიბნელე არეს ჰფენია,
შეხედეთ: გესლი რაოდენია,
ის ანადგურებს “ვეფხისტყაოსანს”,
რომ რუსთაველის ჩაჰკლას გენია.

ის შხამავს ასე უბრალოდ მზიანს
ვაჟა-ფშაველას დეკას და ღვიას,
ის წიწამურთან ილიას ხვდება
და მზიურ შუბლში უმიზნებს ტყვიას.

ყოველი კარგის წინააღმდეგი,
პირმშვენიერ დღის როს არს დამდეგი,
მშობლიურ მიწას სწყვეტს ბარათაშვილს
და სიგიჟემდე მიჰყავს ყაზბეგი.

და პოეზიის, ვით ბედისწერა,
ბნელ მწუხარებად იცვალა ჟღერა, -
ყოველი მხრიდან, ყოველი მხრიდან
დასტრიალებდა ბედითი ძერა.

ჭაობებიდან იყო ეს ასე...
მაგრამ ცივ კლდიდან ახლა ძვირფასად
ამოსკდა წყარო ანკარა ასად,
და აღტაცება ჯერარნახული
მოჰფინა შორად მიწას და ცასა.

სიცოცხლე დილის გულლმობიერი
სხივთა კრთომაში იყოს ძლიერი.
უფრო და უფრო, სულ მაღლა-მაღლა
იწევდეს მნათი პირმშვენიერი.

ჩვენს ხანას ვერვინ ეტყვის: შეჩერდი!
ძგერს ყველას სიმი დღეს, როგორც ერთი.
უმძაფრესია ახალი ხანა
და ისტორიის ახალი გვერდი!

***
ახალი გზებით

ეს ხელები
შეინახა დრომ,
ამ ხელებითაა,
რომ -
მიჰქრის,
მიჰქრის ყველა გეზით
ჩქარზე ჩქარი
იმერეთი.
ამ შფოთარე
რიონჰესით -
იმ ხვალით და
იმ მერე-თი
გასწი!
რაა წინასწარი
მხარე წარსულ სამყაროში,
დაეწიე -
გაასწარი
კოლექტიურ შრომის დროშით.
ეს ხელები
შეინახა დრომ,
ამ ხელებითაა,
რომ -
შენც ამოძრავდი, რიონო,
ახალი გზებით წახველი,
სადაც რბის საქართველოის
საქმე და სიტყვა მახვილი.
იქ -
სადაც რიონჰესია
ქვეყნის ახალის მნახველი,
ჩვენის ზრდისა და შენების
ურყევი გამომსახველი.

***
ახალი მეკვლე

კარგია გრძნობით ნთებული ბრძოლების მკაცრი ჯახება
და შემდეგ გამარჯვებული სიმღერის შემოძახება.

ეს მე ვარ - რწმენამახვილი ნებისყოფა და ძალ-ღონე,
ბევრი ქარიშხლის მნახველი, ბევრი გრიგალის გამგონე.

ჩემი ხმაც სმენამჭევრია, გული წმინდა და მაგარი.
საქმე კვლავ ბევრზე ბევრია... წინ, გაბედულად დაჰკარი!

მშრომელო, მარად გიყვარდეს, ვით გიყვარს, შრომის სიალე!
პოეტო! ბასრი კალამი ხმალივით დაატრიალე!

***
ახალი მზე

ვარდით ნამებს იტაცებდა ხშირი მზე,
მე ვფიქრობდი ახალგაზრდა ირემზე,
შენს ნათელზე ვოცნებობდი, პირიმზე.
გულში ცეცხლი ელვარებად იქნება.

სადაც ჰყრია დამსხვრეული ლოდები,
რომ მიჰფინოს სვეტს დაფნების ფოთოლი,
სადაც ღელავს ნიმფა და ასფოდელი,
ახალი მზე სურვილს გადეწიგნება.

***
ახალი მოსახლეობა

ჩვენ ერთად ვუცდიდით ღამეში თეთრ სანთელს,
ჩვენ ერთად მოვრკალეთ ლოდინი და რიცხვი.
ბედივით გამოყვა ჩემს ბინას შარშანდელს
უქმი და უგონო ცხოვრების სირცხვილი.

ვიღაცა მახინჯი მხიარულ სიცილით
შემოგვხვდა... დაგვიწყო, დაგვიწყო პატიჟი!
ვინ იყო? საიდან? ჩვენ ის ვერ ვიცანით
და ყველა შევყევით შავი დღის ბადეში.

დავბრუნდით ბინაში და დაგვხვდა ცხედარი!
მივაგნეთ სულის კვალს! მე ნატვრას ვეახლე!
ოჰ! დადგა ჩვენი დრო ჩუმი და ნეტარი,
იდუმალ ქვეყნების ვართ ეხლა მოსახლე.

***
ახალი წელი...

ახალი წელი. ვთქვათ ლონდონი
ან ვთქვათ ბერლინი.
ალბად დღიურში ამგვარ ტონით
სწერს ჩემბერლენი:
დღეს ათასცხრაას ოცდაათის
პირველი შუქი
მოაწყდა სარკმელს და კედლებზე
დაღვარა ლუქი.
ახალი წელი. - გავიფიქრე -
ახალი წელი.
თითქო კედელთან დამენახოს
სიკვდილის ცელი,
ხელში ავიღე გაზეთი და...
ისევ დავდევი...
რომ ის რიგზეა - რომელია
ამის თავდები?
გაოცებას ვარ - ვით ითმენენ
დაცინვას ასეთს!
დიდი ხანია, რაც მე ხელში
არ ვიღებ გაზეთს.
რაღაც მწარე და საოცარნი
ხმანი ისმიან...
არა... ჩვენი ხსნა ერთადერთი,
პაციფიზმია!

***
ახლა - განა ისეთი დროა?

შენ ვაჟკაცი ხარ? გსურს ისევ ტრფობამ
გული აანთოს, თვალი დალულოს;
ეხლა ვაჟკაცი ქალს უნდა უჯდეს
და მუდამ იმას ესიყვარულოს?
არა, გათავდა! შენ არ სწერიხარ
მათში, ვინც ეძებს მოვალეობას,
სწორედ ისინი ებრძვიან ახლა
გადაგვარებულს სულს და ზნეობას.
უნდა ელვარე შრომის სხივებით
ჩვენი ახალი მოვრთოთ მამული,
ავამეტყველოთ სიცოცხლის გერი,
ჯერ კიდევ ბნელში სულგანაბული.
დაე, ვისაც სურს ტკბილი ცხოვრება,
ნუ გამოგვყვება, დასცხრეს, დამუნჯდეს.
ასეთი კაცი არ გამოდგება,
იგი ვაჟკაცი ქალს უნდა უჯდეს.

***
ახმაურდეს

ახმაურდეს, გრძნობით დუღდეს,
არ დაეტყოს ხნოვანება.
ძველებური ძალით ჰქუხდეს
ჩანგთა ჩვენთა ხმოვანება!

რა უნდა ხმას გაუბედავს,
სადაც ბევრის მზერა ტლანქი
სინათლესაც ბნელად ხედავს
და გონებას უხშობს ბანგი!

გამოფიტულს, აზრდაკარგულს
დღეს ზოგიერთს შერჩა ერთი
მისწრაფება და გულდაგულ
გატაცების ერთი წერტი:

ეს ამაო და მდაბალი
გატაცება იქ ბობოქრობს,
სადაც თვალი, ხარბი თვალი,
მოპრიალეს ხედავს ოქროს!

შენ კი ყოფნა გესმის ასე:
თუ გსურს გაიტანო ლელო,
უანგაროდ გვებაასე,
მეგობარო ძველისძველო!

ჩანგს სიმართლეს ათქმევინებ,
რომ სიმტკიცე ექნეს დიდი:
ვერც გზას გადაახვევინებ,
ვერც ოქროთი მოისყიდი!

***
ახსნა

ღამეს ელვარე დღე შეუცვლია
თქვენი თვალების ღრმა სიბნელეთი,
ამნაირ გრძნობას ხომ შეუძლია,
დაიმორჩილოს მთელი ხმელეთი.

მომკალით! ყოფნა მაინც შუქია
თქვენზე ამართულ სადღეგრძელოთა,
შეხვედრა ენას ვერ შეუქია,
შეხვედრა განა ასე გველოდა?

თქვენ გაიხსენეთ, ო, გაიხსენეთ,
ო, გაიხსენეთ, ამ სიტყვებს იქით
რამდენი რამე ვერ აგიხსნიათ
ვერც ჩუმი ცრემლით, ვერც ლალის ჭიქით.

რისთვის მიყვარხართ? მე არ მაქვს ნება!..
მაგნაირ გულით და სინაზეთი...
არის ამქვეყნად დაგვიანება -
მაგრამ ამდენ ხნით? მაგრამ ასეთი?

არის ამქვეყნად ვერხვი და სვია,
არის ამქვეყნად სიკვდილი ქალით...
ამ რევოლვერშიც არის რვა ტყვია,
ერთს გაიმეტებთ: მე გთხოვთ, მომკალით!

***
აჰ, შორს გაისმის ..

აჰ, შორს გაისმის
ფოთლების ვალსი,
კაფეში:
ჰაი და ჰოი-რია,
ვიღაც გადავარდა.
რკალები წყალზე,
რკალები წყალზე,
რკალები წყალზე,
ამოირია!

***
აჰა, ბინდდება

აჰა, ბინდდება. კვლავ დამესია
მწყურვალებათა ფიქრი - ობობა,
ყოველგვარ შხამზე უშხამესია
შეღამებებით ავადმყოფობა.
თითები ელის საყვარელ თითებს,
როს ფარდებიდან მიდის ზმანება,
და ყოველ სახლში ღამეებს ითევს
პიანინოთა ახმოვანება.
რამდენი ქალი, მღერალი ქალი
შეიმოსება ბინდით, დათვალე.
აშრიალდება მრავალი ხალი
და გატაცებით ცა მოშავთვალე.
რამდენს უეცარს ველოდი ამბორს,
რამდენს ველოდი ფრთეებს აღსავალს,
მხოლოდ ახალ წლის ბინდებში ამბობს
მუსიკა თავის თავგადასავალს.
წელს გადაიწვენს ხელი მინაში,
თვალს მოულულავს კოცნის მკვეთრება,
და, როგორც ლანდი ლოენგრინეში,
ლანდს სიჩუმეზე შეევედრება.

***
აჰა, თენდება!

აჰა, თენდება! ოქროსფერ სხივით
ენთება შენი შარავანდედი,
მტრედისფერ ცაზე სიხარულია,
მტრედისფერ ცაზე გამოჩნდა გედი.
მზისკენ - ვარდისკენ მისი სხივებით
ანთებული და ფრთანათუთქარი
ამოსაწუწნად მიდის ღრუბელი -
ლურჯი ფუტკარი.
ისარივით ზე აინავარდა
და ახმაურდა ცად პროპელერი,
მზის სადიდებლად გუგუნი ისმის,
განახლებული მღერის სოფელი.
ზეციდან ქვეყნად ეშვება ნისლი,
ქვეყნიდან ზეცად მიილტვის გული,
ო, ბუნებაო, რა ჯადო არის
შენს სიმღერებში დამკვიდრებული!

***
ბაგრატის ტაძრის ნანგრევებთან

ცის კაბადონს ანათებს მთვარე ცეცხლად ნთებული,
ვარსკვლავთ ფერხულს ღიმილით, წყნარად უახლოვდება,
დახავსებულ ნანგრევთან ვდგევარ გარინდებული
და ფიქრები ჩემს გულში გროვდება და გროვდება.
ამ დროს თითქო საფლავით დგება ჩვენი წარსული,
დგება ძველი გმირები, რაზმი ქუხილით დგება,
იღვიძებს მკვდართ სავანე, დამფრთხალი, გაძარცული,
ხედავს ტაძარს დანგრეულს და გული ეთუთქება.
გვირგვინოსანს ეძახის.. და მწარე ხმით ქვითინებს,
აჰა, ირყევა ლოდი, გვირგვინოსანიც დგება,
ყივის და ბრძოლისაკენ იწვევს მამულიშვილებს,
ეძახის, მაგრამ მაინც საშველად არვინ სჩნდება!
მხოლოდ ფაზისის მხრიდან დუდუნი გააქვთ ზვირთებს,
მხოლოდ ფაზისის ისმის ოხვრა აზვირთებული.
სძინავს მიდამოს დაღლილს, სძინავთ ცად ატყორცნილ მთებს,
და მთელი რაზმიც ჰქრება, კაეშანს მიცემული.
ცაზე კი ისევ სცურავს მთვარე ცეცხლად ნთებული,
ვარსკვლავთ ფერხულს ღიმილით, წყნარად უახლოვდება.
დახავსებულ ნანგრევთან ვდგევარ გარინდებული
და ფიქრები ჩემს გულში ისევ-ისე გროვდება.

***
ბავშვები კაფეში

მე არა ერთი მინახავს ბავში,
პატარა, როგორც ოქროს წიწილი,
ეტლში, სალონში, აკვანში, ბაღში
გაისმის მათი ზარის სიცილი.
მაგრამ კონტრასტი არის ამ ბედის,
გულცივი, მკაცრი და გამყიდველი.
მშიერი სახით კაფეში შედის
ბავშების გუნდი შიშველ-ტიტველი.
მათი თვალები აღარ იცინის,
ხედვაში ხანჯლის არის ციება.
არ ეპატიოს - კვნესენ ისინი -
ქვეყანას ჩვენზე შურისძიება.
მათ ნატყვიარი აკრავთ წარბებზე,
გული სავსე აქვთ შხამის წვეთებით,
ამ დროს მოლხენით არის დარბაზი,
ორკესტრი გრგვინავს თავგამეტებით.

***
ბავშვი გზად ვლიდა

ბავშვი გზად ვლიდა. ბალახი. ცვარი.
ხელით მიჰყავდა პატარა ცხვარი.
იმაზე კარგი აბა რა არი,
ხელით მიჰყავდა პატარა ცხვარი.

ილორის წმიდა გიორგის ჭროღა
თვალები, შუბი... მკაცრი მიმოხვრა.
შესაწირავად მიჰქონდა ოხვრა.
და მიჰყვებოდა პატარა ცხვარი.

საბრალო ბავშვი თრთოდა, ვით შველი,
თვალები ჰქონდა ცრემლებით სველი:
მას ჩვეულება ეს ძველისძველი
ჰკლავდა, რომ მსხვერპლად მიჰყავდა ცხვარი.

ასტეხდნენ სიცილს, მე კარგად ვიცი,
„ევრი“, „ტაიმსი“ და „ნიცი-ნიცი“:
„ცხვარი, ვით ცხვარი და არა კვიცი -
რა მოხდა? მიჰყავთ პატარა ცხვარი!“

მაგრამ ეს ბავშვი, ტყის პირად მსვლელი,
თვალი რომ ჰქონდა ცრემლებით სველი,
მედგრად, გულმტკიცედ ურტყამდა ბერლინს
შემდეგში, გმირი და არა ცხვარი.

***
ბავშვობის დღეები

გაფრინდა ბავშვობის დღეები,
მინდვრები, ჭალები, ტყეები,
უეცრად მოვიდა შავებით
სხვა ბავშვი შორეულ დაბიდან.
მწუხარე ფერხულში ჩავებით
და თვალი ცრემლებმა დაბინდა,
ბალახი, მდინარე, ხეები,
დღეები, ბავშვობის დღეები.

***
ბავშვს ღიმილი არ უქრება

ბავშვს ღიმილი არ უქრება
და მისი ზრდა
მზის ნერგია,
ამაოდ გზა ემუქრება
და ატომის ენერგია...

მწვრთნელო! ბავშვის
დაიფარე
თვალთა ელვა და გიზგიზი,
მისი რწმენა მოელვარე,
მისი მღერა და კისკისი.

არ მოაკლდეს
ბავშვებს ზრუნვა,
არ შეეხოს ქართა ღელვა.
რისხვა მათ,
ვინც მოისურვა
ყვავილების გადათელვა.

თქვენ კი,
ვინაც ასე უვლით
ჩვენს მომავალ
გმირთ და მცველებს,
ქებას გიძღვნით
მთელის გულით
და მადლობას
უგულწრფელესს.

***
ბავშვს ჩაეძინა

ბავშვს ჩაეძინა
შეურაცხყოფილს,
მაგრამ ბედნიერს
გამოეღვიძა.
სიზმრად ხედავდა
ალვებს აწყობილს.
ფშვენდა ალუჩა,
ნუში, ლეღვიცა.
ესიზმრა: ია,
კიდევ სუმბული,
ნაზი ნარგიზი,
ყაყაჩო ლაღი,
ვარდს გარს მორტყმოდნენ
სულშეგუბულნი;
- გადარჩენილა,
სთქვა, ჩვენი ბაღი!
გამარჯვების დღე
ყველას ძმობილობს,
არის მშვენიერ
ფერთა შეხვეწა,
ასე ეძინა
უკმაყოფილოს,
ასე ბედნიერს
გამოეღვიძა!

***
ბავში გუგუსა და ჩიტი გუგული

ანაპის პირად გუგული
იძახდა „გუგუ-გუგუ“-სა.
ასე ამბობდა: „გეთაყვა,
როგორა მყავხარ, გუგუსა!“

გუგუსა ეტყვის: „კარგად ვარ,
დარდი არა მაქვს ფულისო,
გავხდები გამხარებელი
ქვეყნის, მშობლების გულისო“.

გუგული ძლიერ გაკვირდა -
ეს რას ამბობსო გუგუსა?!
და გაკვირვებით ზევიდან
თვალები გადმოუკუსა!

***
ბალადა, დაწერილი გორის ციხესთან

- მითხარ, ლიახვო, გრძნობის, გადაქცეულო ჟინად,
დიდი ბელადის ყრმობის არე რა იყო წინად?
- წინად? ფოლადის რკინად იდგა ტოლი და სწორი,
ომი მიაჩნდათ ლხინად... ასეთი იყო გორი.

გზნებათ ველები გზნობის, ციხე-კედლები ბინად,
ალყა მრავალი ხნობის, დარტყმა მეხად და გრგვინვად,
ძვლებს აქ მიმოყრილს ზვინად, ფრთას აზომებდა ქორი.
ომი მიაჩნდათ ლხინად... ასეთი იყო გორი...

გულანთებული კობა აქ ოცნებობდა ხშირად,
სამშობლო მხარის, ძმობის მცველებს სამარედ სძინავთ.
მტერთან - გარედ და შინად, არა ერთი და ორი
ომი მიაჩნდათ ლხინად... ასეთი იყო გორი.

კაცობრიობის ბრწყინვად სჩანდა ვარსკვლავი შორი.

***
ბალახები

ისევ აფშვენენ სურნელებას ბალახნი ველად,
მაგრამ არავინ მათ არ აგროვებს შესალოცველად.
პარტახი. გზებზე იფინება შქერი. რა გინდა?
ვაზებში ფშატი გადაბიბინდა და წყალი წმინდა,
ათას შხამიან ბალახებით გადაიხატა.
მაგრამ მე სულ სხვა შთავისუნთქე ხალისით ზეცა,
ვარდის ღრუბლებად სივრცეზე რომ გადაილეწა.

***
ბანანები

ბანანებს ჰყიდის
ელვარე ზანგი,
ის მართალია,
ის არ შეცდება;

მუდამ ერთი და
იგივე ჰანგი,
ნირშეუცვლელი,
როგორც წესდება:

მჭლევდება ფილტვი,
სივდება ფრანკი,
ყოფნა დღითი დღე
უარესდება!

***
ბარათაშვილი

ვდგავარ და გულთან მიპყრია ქნარი.
ვითარ ვრცელია შუაღამის ჟამთა სიალე!
გრიალებს ქარი
უსაფართ თანამოხეტიალე -
და განწირული აჟღერებით ჟღერს ჩემი ქნარი.

ვდგავარ და გულთან მიპყრია ქნარი.
ბარათაშვილი გადმოვსცქერი მშობლიურ არეს...
ოჰ, სად, სად არი
სატრფო ან მოძმე და მეგობარი?
და განწირული აჟღერებით ჟღერს ჩემი ქნარი.

ვდგავარ და გულთან მიპყრია ქნარი.
რაკი ლაღი ხარ, საქართველოვ, ზეცამან იცის -
შევიძლებ მკვდარი
მშვიდობიანად ატანას მიწის!
და მომავალის აჟღერებით ჟღერს ჩემი ქნარი.

ვდგავარ და გულთან მიპყრია ქნარი.
მე სისხლით ვწერდი, გულის სისხლით და არა მელნით
აწ ლანდად მდგარი,
აწ ფერფლი, როსმე მიმქროლი მერნით...
და იდუმალი აჟღერებით ჟღერს ჩემი ქნარი.

***
ბარელიეფი

მარჯვენა მკლავზე დაყრდნობით გძინავს
ვიწრო გვირაბის ქვაზე მჯდომარეს,
აქ არასოდეს მზე არ გიბრწყინავს,
გამოღვიძების ასე მდომარეს.

და მაინც წერაქვს, რომ გდია გვერდით,
ვეღარ შორდება ხელი მშრომელი;
ძილშიაც მასთან ისვენებ მკერდით,
დღეც ასე მიდის... მაგრამ რომელი?

გამოიღვიძე! გამოდი ბაღში,
მაგრამ იქ, სადაც  ჰყვავის იები -
შენ მშრომელი ხარ, შეჭრილი თაღში,
ვით პოეტური ბარელიეფი.

***
ბაღთან ძეგლია

ბაღთან ძეგლია,
ცათამდე ადის,
ხელში უჭირავს
რა თავის ქალა,
განთიადიდან
განთიადამდის
სდგას - გარინდება
მან დაივალა.

მას გაზაფხული
ვარდის ღილებით
რთავს, მოწიწება
არ აქვს მონური;
მისთვის ერთია:
ეს ყვავილები
ნამდვილი არის,
თუ ხელოვნური!

ის ლაპარაკობს
დროთ საზღვარს იქით
დემონიური,
სასტიკი, ხმელი,
და სივრცეებში
თანაბრად იგი
შეშლილია და
წინასწარმთქმელი.

მაგრამ როს ნისლი
დაიფანტება
და ჟამი მოვა
ალთა დანთების,
მის წინ ქუჩაზე
გაილანდება
მთელი მდინარე
დემონსტრანტების.

მასში მიმავალთ
ის ხელებს უწვდის.
იგი აქ არის,
ამ გამთენიას.
ის ეხლავ ხედავს
და აღარ უცდის
თავისუფლების
მებრძოლ გენიას.

***
ბაყაყი, მსგავსი დელაროკისა

მაშინაც, როცა
ქანდაკებები
ხეზე შებურდულს
გვანან ტიკინებს, -
ბაყაყი, მსგავსი
დელაროკისა,
ვერსალთან წყალში
ასე ყიყინებს:
ვერ მოვიმხარი,
რას დაემსგავსა
ჩემი სამშობლო,
ჩემი ჭაობი,
ერთ დროს განთქმული.
აბრეშუმივით
ნაზი, ყვითელი
სანახაობით.
სადაა ხავსის
სველი ხავერდი,
მასში ჩამპალი
შამბის ღეროთი,
მორზე წყნარად რომ
დავეყრდნობოდი
და უდარდელი
ჰანგით ვმღეროდი?
მთვარე რომ ღრუბლით
მოაშუქებდა,
დაიქროლებდა
შორით ბორიო,
ჩვენი კონცერტიც
იქ იყო მაშინ,
უკვდავი რამე,
საისტორიო.
და შმორი, შმორი,
შმორი ისეთი
ნაზი, მსუბუქად
დამათრობელი -
დაღლილ მიდამოს
ეფინებოდა,
როგორც თავის შვილს
დედა მშობელი.
როს კოღოები
ჩვენი ჭაობის
გაიშლებოდენ
მინდორ-ველებად
ან მთელ პარლამენტს
მოედებოდენ
ციებ-ცხელების
საშინელებად.
თქვენ, ბაყაყებო,
ნეტა რად სდუმხართ,
ხმას რად არ იღებთ
მაინც, ნეტავი?
გამოსთქვით თქვენი
გულის ნაგრძნობი,
დროა, გაბედეთ
გასაბედავი.
მართებს თუ არა
აქ რომელიმეს
ურყევ ბედის წინ
თავი დახაროს;
გაშალოს თვალწინ
ახალი ფრონტი,
ჩვენ აგვიკლოს და
სხვა გაახაროს?
- არასდროს! - ისმის
სხვათა პასუხი, -
რისი გაშლა და
რისი თაყვანი
და ბაყაყების
ყოველი მხრიდან
აუტანელი
ატყდა ყაყანი.
- გასწი! - შევსძახე
მაშინვე შოფერს, -
თითქო სთვლემ
მთელი წელიწადია.
არ დაგვეწიოს
ციება, თორემ
სულს ამოგვართმევს,
ცხადზე ცხადია!

***
ბაწარზე

იგრიხება ბაწარი -
ვიწრო ტოტი ქარისა,
ქვევით ისმის საზარი
გრგვინვა ნიაგარისა,
დაივიწყე რაც არი,
შორით მოსჩანს ტაძარი
მთისა მინანქარისა.
წინ, ბაწარზე ორეულ
მზით აივსე პეშვები!
დაგინდობს ან მორევი,
ან ნაპრალთა ეშვები,
ან მზეს ნახავ შორეულს,
ან სიგიჟე-მორეულ
ზღვაში გადაეშვები.

***
ბედის იქით!

დავხუჭე თვალი, გულის სიღრმეში
რომ დამენახა რამე ნათელი
და მოვიგონე ნეტარნი დღენი
და გაზაფხული უკანასკნელი.
რა ადრე მოკვდა. რა ადრე მოკვდა!
ახლა ღამეა... ქვითინებს ქარი,
რომ გამახსენოს ტკბილი წარსული
და მოგონების სახე ნეტარი.
მაგრამ ვის ველი. ან რად ვღონდები,
განა არა მაქვს წინ მომავალი?
რად ჩავიგონო გზის უმიზნობა.
რად ავარიდო სიცოცხლეს თვალი?
ვის შევუშინდე? რას შევუშინდე?
დავიწყებული სად არის ჩრდილი?
დაბრკოლებები? - უამისოდ ხომ
არც გმირობას აქვს ქვეყნად ადგილი?
წავალ, გავყვები ამ სევდიან გზას,
ზღვათა ქუხილით. წყალთა ლიკლიკით...
და დავამკვიდრებ დაღლილ სიცოცხლეს
შორს, სხვა ედემში! შორს, ჩემს ბედს იქით!

***
ბედისწერა

ყვავილები არ ჰყვავიან აღელვებულ ზღვაში,
ისმის მარტო ზღვის სიმღერა და ტალღების ტაში.

უდაბნოში არ იზრდება მიმოზები წყნარი,
სიცხე დგას და ცხელ ქვიშაში ღმუის მძაფრი ქარი.

სადაც სუფევს დემონების ძალა ერთადერთი,
იცოდე, რომ იქ არასდროს არ არსებობს ღმერთი.

ზღვას, უდაბნოს და დემონებს ჩემი ბედისწერა
შეჩვევია და სიმღერა მხოლოდ მათთან მჯერა.

***
ბედნიერება

რა უშავს იმას, ვისაც არრა აქვს
და არც დაეძებს ამ ქვეყნად რამეს,
ვინც გზას უკაფავს უკვდავი სულის
თავისუფლებას და სითამამეს.
სხვისადმი შური ვინც გულს ჩაიკლა,
ვინც სავალი გზა გააფართოვა,
არ იცის, რაა გაუბედავად
დასამარებულ ფიქრების გროვა;
ვინაც არ იცის დანაშაული,
მოთმენით იტანს დაცინვას, გმობას,
და იარაღად ხმარობს მწარე დროს,
მხოლოდ სიმშვიდეს და გულცივობას.
რა უშავს იმას, ვინც მტერთა შორის
თავმდაბალია და უწყინარი,
ვინც მოუსვენარ და მქუხარ ბრბოში
თავს შეიფარებს მშვიდი და წყნარი.
ვისაც არ ხიბლავს არც ეს ქვეყანა,
არც ის სოფელი, არც მძლავრი ვნება,
ვისთვისაც საგანს არრა შეადგენს
და არც არავის ემორჩილება.
ვინც იჭვებისგან თავისუფლდება,
ბრძოლას არ იწვევს წუთიერ დღეში,
და ასე წყნარად განისვენებს ის
მარადისობის უფსკრულ-სიღრმეში.

***
ბედს იქით

დავხუჭე თვალი, გულის სიღრმეში
რომ დამენახა რამე ნათელი,
და მოვიგონე ნეტარი დღენი
და გაზაფხული უკანასკნელი.

რა ადრე მოკვდა, რა ადრე მოკვდა! -
ეხლა ღამეა... ქვითინებს ქარი,
რომ გამახსენოს ტკბილი წარსული
და მოგონების სახე ნეტარი.

მაგრამ ვის ველი, ან რად ვღონდები,
განა არა მაქვს წინ მომავალი?
რად ჩავიგონო გზის უმიზნობა,
რად ავარიდო სიცოცხლეს თვალი?

ვის შევუშინდე? რას შევუშინდე?
დავიწყებული სად არის ჩრდილი?
დაბრკოლებები? - უიმისოდ ხომ
არც გმირობას აქვს ქვეყნად ადგილი!

წავალ, გავყვები ამ სევდიან გზას
ზღვათა ქუხილით, წყალთა ლიკლიკით...
და დავამკვიდრებ დაღლილ სიცოცხლეს
შორს, სხვა ედემში! შორს, ჩემს ბედს იქით!

***
ბევრნაირი ახდა ნატვრა

რა ტკბილია დასვენება
საღამოს ჟამს, შრომის მერე,
მოალერსე ფრთით განაბნევს
დაღლას სიო მოჩანჩქერე.

ფოლადივით ელავს წყალი,
მიაშურებს ზვირთებს ნელა,
სად ვენახთა დარაჯებად
დგანან მუხა და წიფელა.

დარბაისლად დაბრუნდება
ჭრელ ძროხების დინჯი ღვარი,
სახლთან, დახურულთან ყავრით,
მიქუჩდება უეცარი.

ჩონგურისას აწყობს სიმებს
ნათელ ქოხის ჟრიამული,
გაიშუქებს ელექტრონი
ბინდის ცვარით მონამული.

და წერწეტა ალვათ შორის
ისე, როგორც ვერცხლის ნავი,
გამოცურდა მთვარის დისკო
ლურჯ სიჩუმით მონართავი.

მაგრამ მისი მოკამკამე
მკრთალი შუქი მშვიდი ფრთებით
იჩრდილება ელექტრონის
ცეცხლოვანი აფეთქებით.

რეკავს თარი. უძველესი
კაკლის ხის ქვეშ, თარის ხმაში,
მოხდენილად უვლის ქართულს
წყვილი, ცხარე ისმის ტაში.

მხიარულობს ახალგაზრდა,
ახალგაზრდა სწავლობს კიდეც.
მებაღე და აგრონომი
მისევია კიდით კიდეს.

დასჭირდება მხარეს მრავლად
პედაგოგი, ინჟინერი,
ახალ ქვეყნის სამუდამოდ
შეცვლილია სახე, ფერი.

გრძნობა დიდი, მშვენიერი
ძველ ჭრილობას უმკურნალებს,
მოხუცები სიხარულით
შლიან წიგნებს და ჟურნალებს:

როგორ ცხოვრობს სოფელ-ქვეყნად
ახლობელი, შორეული?
რა ხდება იქ, ევროპაში,
რა სნება აქვთ მორეული?

რისთვის უნდა იაპონელს,
რომ მახვილი ჩასცეს ჩინეთს?
რისთვის ესხმის იტალია
თავს საბრალო აბისინელს?

რისთვის შხამავს ამერიკა
ფორთოხალის მთა და გორებს,
დასაწვავად ხორბლის ტომრებს
ცეცხლისკენ რად მიაგორებს?

ზღვაში რისთვის ყრიან ყავას?
კაცს შეიპყრობს გაოცება -
ზღვაში ყრიან საზრდოს, ხალხი
კი შიმშილით იხოცება!..

ან ეს კიდევ რა წიგნია? -
ხანში მყოფი ჭაბუკს ჰკითხავს -
ტრისტანისა და იზოლდას
შენ ამბავი წაგიკითხავს?..

სმენა იყოს, გაგონება -
და ღიმილი დაჰკრავს სახეს -
ვაჭრებმა და ბობოლებმა
რა ხანია განიზრახეს,

მოეწიათ ჩვენში ჩაი,
გამდიდრებას დიდი ჟინით
მოელოდნენ ფორთოხალით,
ლიმონით და მანდარინით.

არაფერი გამოვიდა:
ჩაი იყო უგემური,
და ხეებიც მჟავე ნაყოფს
იძლეოდა უდღეური.

ალბათ, ჰავა აქაური
მათ არა რგებს, ხეებს სცივა,
და მთავრობამ ციტრუსებზე
გამოგზავნა დირექტივა.

შეიკრიბნენ სწავლულები,
ძვირფასია თითო წუთი,
ითათბირეს და კვლევითი
აღმოცენდა ინსტიტუტი.

იწყეს კვლევა და გარდაქმნა
ბუნებისა. მიაღწიეს
მას, რომ ჩაი და ნაყოფი
შემოსავლის ზღვად აქციეს.

ჩაიცა და მანდარინიც
გემრიელი რამე გახდა.
სადაც კერძო თაოსნობა
გაკოტრდა და გაპარტახდა,

კოლმეურნე მილიონებს
იძენს კოლექტიურ ხვავით.
განცვიფრებას ეძლევიან
მოხუცები ამ ამბავით.

თანაც ჩიბუხს აბოლებენ,
თან მსჯელობენ, რომ მობრუნდა
მათი ბედი, რომ ყველაფერს
ცოდნა, განათლება უნდა.

რომ არც ბაღი შემცირდება,
არც ვენახი რას წააგებს,
და ახალი კულტურები
შეცვლიან ტყის ჩირგვს და ჯაგებს.

რომ კულტურის დაღს ატარებს
თვითეული ჩვენი ნივთი,
რომ ციების კოღოს მოსპობს -
ჭაობს აშრობს ევკალიპტი.

და დროც მიდის საღამო ხნის
მშვიდობიან ლაპარაკით,
რომ ტუნგოს ხე განთქმულია
იშვიათი რამე ლაქით.

მისით გადაფარულ რკინას
არ ედება ჟანგი მწვავე,
ვერას ავნებს რამე გვარი
სინესტეა თუ სიმჟავე.

დაფიქრებით მოხუცები
ბრუნდებიან თავის ბინად:
სრულებით არ იზრდებოდა
ამგვარი ხე ჩვენში წინად.

ხომ ცხოვრობდნენ - თავის სოფლის
იქით არა ენახათ-რა...
ძლიერ, ძლიერ  იცვალა დრო,
ბევრნაირი ახდა ნატვრა!

***
ბენუარიდან ხედავდა თვალი ..

ბენუარიდან ხედავდა თვალი,
რა საუცხოვო იყო მედეა.
ისეა თითქო დაღლილი თვალი,
შენი ალერსის მოიმედეა.
უმშვენიერეს და წმინდა ხმაში
ხეტიალობდა სულის ჩრდილები -
გამოსვლა იყო - მქუხარე ტაში,
ფარდა - ცრემლები და ყვავილები.
თეატრის შემდეგ ვიყავით ორი,
ეტლმა მადათოვს გაგვანაპირა,
სახეში გვცემდა ნიავის ტბორი
და წისქვილებში იბრძოდა მტკვარი.

***
ბერლინი

რაიხსტაგის წინ რომ ეგდო ჩვარი -
ესაა დროის მსუბუქი მტვერი,
გარდამავალი, ვით ზენა-ქარი
და შეშლილობა მიხაკისფერი.

გამარჯვებათა ხეივნის არეს
მეფეთ ძეგლები მიწისფერია,
აქ მარადისი არარა არის,
აქ სიკვდილია, აქ ჰიტლერია.

მომავალ დღეთა იტყვის ჭახჭახი -
რას ნიშნავს მხეცის დღე და სოფელი,
რომ შეუბრუნოს ჯალათს ნაჯახი
უფრო მრისხანე და ულმობელი,

რომ მხეცს აწყვეტილს შეაბას თოკი,
რომ კარებს დახშულს მოგლიჯოს რაზა -
ის ჰიტლერია, თუ დელაროკი,
განადგურდება იმათი რასა!

***
ბინდი ღამისა გაჰქრა

ბინდი ღამისა გაჰქრა,
ვით მოჩვენება მკრთალი,
აღმოსავლეთმა გაჰკრა
ყინვებს სხივების ალი.

ხავერდოვანი მდელო,
ხავერდოვანი მთები,
გატანილია ლელო
და აღტაცებით ვთვრები.

ო, რანაირად ერთო
სულს გატაცებით ქროლა,
მადლობელი ვარ, ღმერთო,
რომ განვიცადე ბრძოლა.

***
ბინდის სტუმარი

ოჰ, გევედრები, ნუ შემიშფოთებ
ლოცვას მხურვალეს, ლოცვას პოეტურს...
შუაღამეა... მოვსთქვამ და ვგოდებ...
- შენთან ყოფნა მსურს... შენთან ყოფნა მსურს...

- ბინდი ღამისა გადაიშალა,
განთიადია... მე ვიტანჯები...
სად მიგაქვს სუნთქვა... სად მიგაქვს ძალა?
- შენთან დავრჩები... შენთან დავრჩები!

- ნაზი, წარმტაცი და მიმზიდველი
ახალი მხარე, ახალი ბინა,
ჯადოთა მხარე შიშველ-ტიტველი
მე მარტოობამ შემამჩნევინა.

წყეულ იყავ შენ... შენს სუნთქვას ძლიერს
გრძნობამ წუთები გადაატანა,
რას შთამისახავ ახალს, ზეციერს?
- იყავ დემონი, იყავ სატანა!

- მაგრამ შენ ვინ ხარ? დიდების სახე,
თუ უკვდავების ნაზი სამოსი?
სევდა ხარ ღამის, თუ სივაგლახე,
თუ სიცივე ხარ სასაფლაოსი?

ოჰ, ნეტავი მეც გამაგებინა,
რას მიმზადებენ ჟამნი და დრონი...
ოჰ, მიპასუხე, ვინა ხარ, ვინა?..
- იყავ სატანა, იყავ დემონი!

***
ბნელ ქიმერებში

იგი ბნელ ქიმერებში მიყურებდა - ალიონს,
არავის არ შეეძლო ასე გათამამება,
ან ვისაც სურს ყოველი დაფნას გადაალიოს,
ტრიუმფი სიხარულის მხოლოდ მე დამანება.

ჩემი როლი ნიღაბით, იყო სული ნიღაბის,
ვარ უცნობი ყველასთვის ასეთ სულისკვეთებით,
ვინც პოეტად გაგზარდა, ოდეს შენ წაგიღებენ,
თვალს არ გამოგადევნებს ცრემლის მძიმე წვეთებით.

***
ბოგემა

იქ მათი ცხოვრება
არაფერსა ჰგავს,
პარიჟი - ითვლის მთვარეებს ცაზე -
ის ერთი მთვარე
მეტია ასზე!
და მთებიც ქანაობს,
რა უნდათ სახლებს?
პარიჟი იგერებს
პოეტებსა და ძაღლებს;
პარიჟი სულ მალე მოიკლავს თავს.
„გენია“ ღვინოში
თავს იკლავს, სხვასაც ჰკლავს.

***
ბორის ნიკოლაიშვილს

ჩემს მეგობართა შორის,
მომავლისათვის მარგი,
უძვირფასესი ბორის
არის ყველაზე კარგი.

გამოხედვა აქვს ქორის,
და ანგელოსის ქართლის
გქონდეს, პატარა ბორის,
გზა მეომრის და მართლის.

***
ბოძთან ტრამვაის უცდიდა მგზავრი

ბოძთან ტრამვაის უცდიდა მგზავრი,
გათეთრებული თოვლიან მხრებით,
და იყო ცხრაას ჩვიდმეტი წელი
თავის ქარიშხლით და ამბოხებით.
უდგა თეთრ წვიმას, ჰქროდნენ ეტლები
და ტრამვაების მძიმე ტივები.
ნისლში სახლები და გამვლელები
მოჩანდნენ, როგორც ნეგატივები.
თოვლქვეშ კი, როგორც ქსოვილი ბადის,
მრავალ მიუვალ გზებით ფარული
ათი ათასი ნაკადი გაჩნდა,
მჩქეფი, ანკარა და მოხარული.
მიწის ქვეშ გზები ვიდოდნენ წყნარად
და იქ, სხვადასხვა ადგილას რგული,
ერთიმეორეს ეძებდა მარად
ასი ათასი მდინარის გული.
გადათეთრება ზამთრის დროული!
ყველას სწყუროდა ზეცა მზიური
და, აი, როგორც გადანათოვლი,
მიწით აღმოსკდა, ხმა მაგიური.
გზებიც დაიხსნა მაშინ, ჰიალა!
ჰაიდა, გასწი! მკაცრი, ულევი -
მეწყერად, რღვევა და ხეტიალად
ამოიღვარა ნაკადულები!
რა ხანა იყო! რა უკმარობას
ქუხდა და გმობდა გააფთრებული,
რასაც მიწის ქვეშ ჰფარავდა გრძნობას
ასი ათასი მდინარის გული.
არა მისტიურ ფრთებით ფარული,
არა ოცნება და ზეფირები,
არამედ ნაღდი და რეალური
დაქანდა ხიდი და ჯებირები.
იყო მაშინ იქ და ახლაც არის
გრძნობა, რომელსაც ჰფარავს პოეტი,
მთელი სიმძიმე ეპოქის ქარის,
ყველა მდინარე და ოქროეთი.
რა დაჟინებით, რა უკმარობით
გაიძახოდა გააფთრებული,
რასაც იდუმალ ჰფარავდა გრძნობას
ასი ათასი ნათელი გული.
და მაისის დღეს მაშინ და დღესაც
და მომავალის ბედნიერ დროშიც
უძლეველ გრძნობით ფრიალებს ალი
ასი ათასი ნათელი დროშის.
ბოძთან რომ ვაგონს უცდიდა მგზავრი,
გათეთრებული თოვლიან მოხრით,
ამ გაზაფხულის დღეს იმავე მგზავრს,
ირონიულად და ამოოხვრით, -
უფლება აქვს, რომ შეხვდეს ძველს რუსეთს,
წლების სხვა წლებთან გადამწინდველი,
იმის კითხვაზე: ის დრო სად არის? -
სთქვას: სადაც თოვლი შარშანწინდელი.

***
ბრმა ცალი თვალით

მან  დაიბრმავა ეს  თვალი განაგებ
და  ამნაირად გახდა  ცბიერი,
მეორე თვალში არის  განგება:
მეტი  სიმკაცრე და  სიძლიერე.

უმარულიან დენათა  შორის,
მწარე დაცინვით მათი  მგმობელი,
იგი  ტრიალებს, ვით  თვალი ქორის,
ეს  საუკუნე მეფისთოფელი.

***
ბრძოლა ღმერთთან

ღმერთი არის თუ არა? არა. მაგრამ დიდება
მისი ბევრჯერ მსმენია. ძილი არ მეკიდება.
იგი, ღამის გენია, ისევ შემეჭიდება,
მე - სხვა სულის ამარა, იგი - გაბედითება.
ვიბრძვით და რამდენია დღე, ის რომ ეზიდება,
რამდენი ჰო, და არა, ალზე ალის კიდება.
ერთიც არ ამცდენია ცეცხლის არდარიდება,
დილით მოსაწყენია ძილი და დამშვიდება.

***
ბრძოლათა თასი

გეყოფა ლურჯი ნაკადი ცისა,
ხალისიანი და გამჭვირვალე,
აი ეს თასი, ბრძოლათა თასი.
თვალი დაჰხუჭე და გამოსცალე!
დაჩუმდი, კმარა! მალე გაიგებ
სხვა ოცნებისა იდუმალ ძგერას,
იქ, სადაც დროშა აღიმართება,
იქ, სადაც სისხლი დაიწყებს ჩქერას.

***
ბრძოლაში ვეძებ..

ბრძოლაში ვეძებ თავდავიწყებას,
ბრძოლის ქუხილში მიილტვის სული,
ვერ ვუღალატებ საფლავთა მცნებას,
არ ცხრება გრძნობა აღშფოთებული.
სამშობლო მხარევ, შენი შვენება
სისხლით ირწყვება და იღებება;
მოქანცულ გულით მეთაურები
წმინდა დროშის წინ ძირს ეცემიან,
მძიმე ჭრილობით დაღდასმულები,
ისე, ვით უწინ, მშვიდად კვდებიან.
ახალ გმირს ეძებს უკანასკნელი
მათი წუხილი და გული წრფელი.
ო, ვისაც მწარედ აკვნესებული
გული გედაგვით საშინელ სევდით,
ვისაც მრისხანედ გიტოკავთ სული -
შევერთდეთ ერთად, დიდი იმედით!
თავისუფლების დროშა იხრწნება...
მაშ, ცეცხლში ვპოვოთ თავდავიწყება!..

***
ბრწყინავს ვარსკვლავი

ცა მხიარულობს.. ქვეყნად კი ისევ
სიჩუმე მეფობს გულ-მოსაკლავი.
სადა ხარ, ბედო, სადა ხარ, ბედო,
ბრწყინავს, კანკალებს ჩემი ვარსკვლავი.
ცას სქელი ნისლი გადაეფარა,
ნისლმა წაიღო ოცნების ნავი,
სურს, რომ გაიგოს ისევ სცოცხლობს თუ
ჩაჰქრა, მინელდა ჩემი ვარსკვლავი.
ეჰ, არა, არა! მას კიდევ ძალუძს
ისევ ინათოს, ისევ იბრწყინოს,
ბედის მგმობელი ეკლიან გზაზე
შარავანდედით დამაგვირგვინოს.
თუ არა, მოსწყდი მაშინ, ვარსკვლავო,
უხილავ იქნეს შენი კაშკაში.
და მეც გავქრები დედამიწიდან
ვით მეტეორი მსოფლიო ცაში!

***
ბუნება მოქანდაკეა

კლდე აჭარისა, თიხა ხანდაკის,
ხელსაწყო - ბევრი -
ყოველ ხელხებას ამ მოქანდაკის
ჰქვია შედევრი!

ხედავ ორფეოსს, ნიმფას, დიონისს
ნიჭთა მლოცვარი -
შორს რელიეფი კავკასიონის,
გასაოცარი!

თითქო სიმშვიდე ცისკრიან ტევრზე
ბასრი და მჭევრი
კრთის გრიგალიდან - ყოველ შედევრზე
დიდი შედევრი!

***
ბუნების განახლება

სხვა წალკოტების,
შავი ზღვის პირად,
სადაც ლაჟვარდი
დაჰყურებს ტალღებს,
ოქროს ტოტები
ხშირად და ხშირად
თბილისში ვარდით
მიმოაქვთ ბაღებს.
მალე ის ტოტი
სულ სხვანაირად
ჩვენს დედაქალაქს
გასცდეს. შეაღებს
კარებს შორს, ლალებრ
ანთებულ გზითა,
და ეტყვის: სალამს
გითვლის კოლხიდა!

***
ბუხართან

ცეცხლი ფიქრებს როდი უფრთხის,
ცეცხლი ფიქრიანია,
იგრიხება ალი ბუხრის,
ისიც აწ ფრთიანია.

ნაკვერცხლებო, თქვენც ზიარის
მოგონებით ენთებით
სიცოცხლის ხის, ნათელ მთვარის
და მზის ორნამენტებით.

თქვენ დაგცქერით მოსახება
ვაზის ნელი სირმების
და მედგარი დაჯახება
ჯიხვების და ირმების.

იგრიხება ალი ბუხრის;
ისიც აწ ფრთიანია,
ცეცხლი ფიქრებს როდი უფრთხის
ცეცხლი ფიქრიანია.

ეჰ, ოცნება არ გაივლის,
რა არ გამახსენდება,
ვტოვებ ცეცხლთან და აივნით
ცას შევცქერი. თენდება.

ზეცა დაწყნარებულია,
ველს ნამი ესხურება.
ბუბა გაცხარებულია,
ბუბა მიეშურება.

შემოსილი ლაჟვარდით და
შუქით უკვდავყოფილით,
სდგება შოდა-კედელას მთა,
რუსთაველის პროფილით.

მსურს შევაღო სახლის კარი
და უეცრად დავდექი:
ო, ეს კარი კი არ არის,
ცისკრისაა დამდეგი.

თითქოს ნაბდიანი მეგრი
ორნამენტად ეგება,
“მობრძანდიო” - მისი ეგრე
მესმის შემოგებება.

და იღება ხმებიანი
ჰანგით თანამოგვარე,
კარი ჩუქურთმებიანი,
კარი სტუმართმოყვარე.

აქაც მხვდება ალი ბუხრის,
ისიც აწ ფრთიანია,
ცეცხლი ფიქრებს როდი უფრთხის,
ცეცხლი ფიქრიანია.

***
გააფთრებული რომ იყოს ვეფხვი

გააფთრებული რომ იყოს ვეფხვი,
მკაცრ თვალთაცქერას გაექცე ვერსით,
და გაგიწვება ფეხებთან კვდომით,
დამონებული მშვიდი ალერსით.
გულში ტროპიკის შუადღით ცხელა,
ოცნება მიჰქრის ველურ ცხენებით
და მოკლულია ყოველგან ყველა -
დაუნდობელი გადაჭენებით.
ცხოვრება ბედთან გადიქცა ბრძოლად,
სულს კი მარადის სურს ციერება.
გამარჯვებათა მე ვიგრძენ მხოლოდ
ეს უდიდესი ბედნიერება.

***
გაგონდება თუ არა ..

გაგონდება თუ არა
კარალეთის დღეები,
მთების ლურჯი კამარა -
უცხო სამოთხეები?
კიდევ შეგრჩა თუ არა
მხიარული თვალები?
თუ დრომ გადაუარა
და ჩაუქრო ალები?
მივდიოდით მხარდამხარ
და დრო გვეუარესა,
აწ არ ვიცი სადა ხარ
და რომელსა მხარესა.

***
გადაეფარა იგი მრავალ ხმას

რისხვიან გზაზე, რადგან მჯეროდა,
მე მძლავრ სიმღერას ყური მოვკარი.
ეხლა მე ვიცი, როგორ მღეროდა
მძაფრი ქარი და ზღვა ბობოქარი.
ეს იყო ბრძოლა. გამოდარების
ჰანგებით ჰქმნიდა ჰანგებს მქუხარეს.
გადაეფარა იგი მრავალ ხმას
და მოეფინა უმრავლეს მხარეს...

***
გადაეფარა საქართველოს გზებს...

გადაეფარა საქართველოს გზებს
ინდუსტრიალურ რიცხვების გეგმა,
მისი ზრახვები და გატაცება
მიიღოს ქროლვამ გამოსადეგმა.
იქ, დიდუბეში, პანთეონს იქით,
მზით მიდამონი რომ იდაგება,
კამარა შეჰკრეს უზარმაზარი:
ლითონის ქარხნის იწყეს აგება.
ქარხნებს ამიერკავკასიისას
უპირველესი მიუდგა სწორი,
ეს უდიდესი იქნება ძეგლი
ყველა ლითონის ქარხანათ შორის!
და კონსტრუქციის უკანასკნელის,
საქსოვ მანქანით მოდის პარტია,
გზავნის „ვილიამ და სკოტი“-ს ფირმა,
ეს ამერიკის მისამართია.
და კონსტრუქციის უკანასკნელის
მანქანებს ძაფით ევსება უბე,
კვლავ ახალ-ახალ მანქანებს გზავნის
ფირმა „ლეკოლი“, ფირმა „დიუბე“.
და აწყობს მხოლოდ ერთი ფაბრიკა,
რომლის აგება მომავალს მართებს,
ჩვიდმეტიათას კილო აბრეშუმს
და სამიათას ქაღალდის ნართებს.

***
გადავიარეთ მრისხანე ზღვები

მტევნები სავსე მზის ალუბლებით
გულში რეკავენ სიცოცხლის ქარად,
მახარებს ჩემი თავისუფლება -
და სიყვარული მახარებს მარად.

გადავიარეთ მრისხანე ზღვები
ქარიშხალის და ზღვის მონობაში,
გატაცებები სხვები და სხვები
იფანტებიან მოგონებაში.

და მიიზიდენ მძლავრი გემები,
ვით ცხელ უდაბნოს ქვიშიან ველად,
სიზმრები, პალმა და აქლემები,
რაღაც მძიმედ და განუძრეველად.

***
გადამწვანებულ მწერვალებიდან ..

გადამწვანებულ მწერვალებიდან
მოედნებიანს დავსცქერი ბათომს,
ესაა მკრთალი ნათელი დილის,
დილის, რომელიც სიხარულს მათოვს.

ო, მოგონებავ, როგორ გიცდიდა
ის სიხარული თეთრი რტოებით.
რაგვარ სიცხადით შენ განგიცდია
ყრმობა - გემების მოახლოებით.

მოგონებები! ისინი - როგორც
მოგზაურები ლამაზი ნავის,
მიმოსცურავენ აღმოსავლეთით,
როცა ასეთი ცისკარი ჰყვავის.

***
გადასძახე ..

გადასძახე,
გააგონე,
ეს სიმღერა მრავალთმრავალს,
შრომის რიტმი
მუდამ ჰპოებს
ათასნაირ გამოსავალს.
მხარევ, ვინ რას
დაგაყვედრის,
ან რა შველას, ანუ რა ვალს,
ჰკითხე შენს გულს,
გაოხრებულს
და მწარე თავგადასავალს.
ხელი მძიმედ
დაგივარდა,
ტყვიამ დაჰკრა დაირასა,
სამუდამოდ
შენი გული
ძველი ხმისთვის დაირაზა.
დაგანებონ,
სჯობნის, თავი.
შენ ერთს ითხოვ, აი რასა:
სხვისკენ მაინც
ნუ იწვდენენ
სასიკვდილო ბაირაღსა.

არ ეძახი,
არ იგონებ
უგზოობას,
მწარე დარებს,
დიდი ხნიდან,
ის ძველი გზა
არ იცი, სად მიგატარებს?
ხან წაგითრევს
უუნებოდ
და ხან შეშლილს დაგადარებს,
გადაგჩეხავს,
გადაგისვრის,
არც გკლავს და არც გაგატარებს.
კმარა, გეყო
თვალახვევა
და სიბნელე
შავი ბლონდის,
სულ ახალი ხანა მოდის,
გული კი არ დაგიღონდეს:

ადამიანს
ენა ჰქონდეს,
ჭკუაც ჰქონდეს, ჯანიც ჰქონდეს,
მაინც ჩიხთან
ხერხით ვეღარ
გაჰქონდეს და გამოჰქონდეს?

***
გადაუღებლად

გადაუღებლად გარედ წვიმს და წვიმს,
ცას ტყვიისფერი ღრუბელი მოსავს,
ტყე გაიძარცვა და მის კალთებზე
ფრთხილი, გველებრივ, ნისლი მიცოცავს.
სწუხს არემარე, კვნესის მიდამო,
ხმაჩაწყვეტილად ზუზუნებს ქარი...
და მის ქვითინში მე ისევ იგი
აუხდენელი მესმის ზღაპარი.
გაჰქრა ზაფხული... წავიდა ის დღე,
როს მეორე დღეს შვებით ვხვდებოდი,
მე ყვავილები მესიზმრებოდა,
შენც ყვავილებში მესიზმრებოდი.
ეხლა კი ბნელი შემოდგომის დღე
ვერ განაახლებს იმ ელვა-ციმციმს,
დასჭკნა ყვავილთა ნარნარი გროვა...
გული სწუხს და სწუხს... გარედ წვიმს და წვიმს...

***
გადია

გადია ჩემი სიზმრის სიალით
ასე არასდროს არ დაისრულა.
ის ირონიამ ფრთით უშუალოთ
წარსულ დღეებში გადაისროლა.
ის, დაყრდნობილი უღონო ხელებს,
სიყმაწვილისას დაჰყურებს სურათს
და ჩარჩოებში ძვირფას სახელებს
ითვლის ბავშვივით და უსუსურათ.
ბზა, სახარება, სარკე, საათი...
სარკეში თეთრი თმები თოვდება
და საათიდან სამოცდაათი
წელი, გადია, გიახლოვდება.
ლბილ ბალიშებზე ისვენებს კატა,
ნებიერების ბნელი ასული,
ცეცხლმა კანკალით შემოახატა
კედელს მოხუცი წრიდან გასული.
მე კი, მოღრუბლულ დღით მოწყენილი,
ავიღებ მანონს, სადაც ზონარად
მჭკნარი ალოე არის შთენილი
უკეთეს დროთა მოსაგონარად.

***
გადმოფრენას ეს ყორანი

გადმოფრენას ეს ყორანი
მადათოვზე აპირებს,
გაანათებს რესტორანი
ტივებიან ნაპირებს.
ასე მიდის ეს ზამთარი
სიზმარივით მდევარი,
ასე რეკავს საზანდარი -
უქმი, შემაქცევარი,
რომ ისმოდეს საიათნოვას
დაჟანგული ჰანგები,
მიეთოვოს, მოეთოვოს
კედლებს ფარშავანგები.
სული სტირის და როს ნანას,
კოჭლო საჰაკ, ჰპირდები,
დაანებე ფიროსმანას
სევდიანი ტვირთები,
რომ წავიდეს ეს ზამთარი
სიზმარივით მდევარი,
რომ რეკავდეს საზანდარი
უქმი, შემაქცევარი.
ოცნებაო, ჩემო ძველო,
ვართ ღამეთა მთეველი,
კიდევ ბევრი სადღეგრძელო
დაგვრჩა დაულეველი.

***
გავსცდით ხანდაკს

გავსცდით ხანდაკსაც, ეს ბაღებში მყოფი ხევია,
მაღალი კოშკი გადაჰყურებს ქსანიდან ახოს...
და ის ქალი კი (ეხლა მალე კავთისხევია)
იმავე მღვრიე გულგრილობით მიყვება ახოს.
დედაენიდან კალოობას და დღეთა ამბის
კასპის ერთ დიდ კლდეს, ვერავისი კლდე ვერ სჯობია,
შევხვდი მეგობარს: ვარდის ნაცვლად კუკური ბამბის
გულზე ბნეული, ჩვენი დროის თანამგრძნობია.

***
გაზაფხულდა

რისთვის ტოკავს ხშირი შქერი,
ან ნაკადი, ან ჩანჩქერი?

იმიტომ რომ, რაც კი სძულდა,
სულის სევდა, ფიქრთა მტვერი,
აიცალა... გაზაფხულდა!

***
გაზაფხულია

გაზაფხულია. ხე ფოთოლს ისხამს.
ვაზის ცრემლებით აივსო ზვარი.
ამ მშვენიერ დღეს, ამ დილას სისხამს
ფეხებს გისუსხავს ეს უხვი ცვარი.

კარგია, როცა რიჟრაჟი მოსდებს
სიმინდს და ხეებს ნამების ლივლივს;
საკმარისია შეეხო ტოტებს
და ნამი თავით კოჭამდე გივლის.

შორით კი ხვამლი მოსჩანს ცისფერი,
როსმე ის ჩემი იყო ზმანება.
გაივლის თვალწინ იგი სიზმარი
და რაღაც მწარედ დამენანება!

ხე ფოთოლს ისხამს, ხე ფოთოლს ისხამს,
ქალაქის ბაღის და სოფლის ზვარის.
ამ მშვენიერ დღეს, ამ დილას სისხამს
მაცოცხლებელი ეცემა ცვარი!

***
გაზაფხულის იისფერო მზერავ ..

გაზაფხულის იისფერო მზერავ,
ველებს მზიანს თუ ხეების ჩრდილოს -
გულ-წარმტაცი ფერადებით ფერავ -
ვით მხატვარი თვალუწვდენელ ტილოს.

მილივლივებს ყვავილების ფენა
და შვენებას გასაოცარ ცქერის,
რასაც ჩემი ვერ გამოთქვამს ენა,
მას ბულბული უნაზესი მღერის.

ო, გადამრევს მგოსანს იგი მღერა -
სიყვარულის მომცემელო სრულის -
გაზაფხულის იისფერო მზერავ,
მწველო ჩემის შეზამთრული გულის!

უნაპირო ლაჟვარდია ზემოდ
და ის მიწას უვლის ცერა-ცერა -
მაისის მზევ და დროშებო ჩემო,
გაზაფხულის იისფერო მზერავ!

***
გაზაფხულის მოლოდინი

ცა პირს იხსნის... მედიდურად
მთა დასცქერის დაფენილ ბარს,
გაზაფხულის მოლოდინში
ქარიშხლის წინ არ იხრის თავს.
ხედავ, როგორ იკლაკნება
პაწაწინა ნაკადული?
გაზაფხულის მოლოდინში
მასაც ლხენით უძგერს გული!
მაგრამ მე რად დამეკარგა
სიმშვიდე და მოსვენება?
ნუთუ სპეტაკ მომავალშიც
არაფერი გულს არ ხვდება?
მალე ველი ამწვანდება,
არემარე იგრძნობს შვებას,
და ყვავილთა გუნდიც უხვად
გადმოაფრქვევს სურნელებას.
მხოლოდ მე კი არ მომალხენს
სიკეკლუცე გაზაფხულის,
გულშივ ჩაჭკნა ნორჩი რწმენა
სიყვარულის, სიხარულის!

***
გაზაფხულის ღამე

ცელქი სიო აღტაცებით ბუჩქნარს დალალს უხუჭუჭებს,
და პეპელა, ძალმიხდილი, ჩასდნობია ვარდის ტუჩებს,
მთვარე ყინვით ნაკვეთ მწვერვალს მხურვალებით ლოცავს, კოცნის,
და ხანდაზმით ისმის ჰანგი გულჩათუთქულ ღამის მგოსნის.

იადონო! ერთხელ კიდევ გამაგონე ხმა გრძნეული;
არა მძინავს და ყურს გიგდებ სევდიანი, იჭვნეული.
ბუჩქის ძირას, ფეხაკრეფით, ახლო, ახლო მოვირბინე,
გადმეშალა ფიანდაზად ძირს მინდორი მობიბინე.

არ ვიცოდი, რა მინდოდა, არ ვიცოდი, რას ვიცდიდი,
ცას მხურვალედ მივაშტერდი და სიმწარით ავქვითინდი.
ნიავი კი აღტაცებით ბუჩქნარს დალალს უხუჭუჭებს,
და პეპელა, ძალმიხდილი, ზედ ადნება ვარდის ტუჩებს...

***
გაზაფხულის ღამე (ი-ს)

არ იძვრის ქარი, ნიავი არ ჰქრის,
ბაღი ოცნების ტბაში შთანთქმულა,
მთვარის ნათელი ნაზად, ვერცხლებრივ
ცისა ტატნობზე გამოსახულა.
არ იძვრის ქარი, უცხო სიზმარი
დამთვრალ მიდამოს ეალერსება,
მხოლოდ ნაღველი, გულის ნაღველი,
ისევ დამდაგველ ნაღველად რჩება.
ოჰ, რომ შემეძლოს სადმე ვიპოვო
შესასვენები ნავსაყუდარი,
მეტად მძიმეა ეკლის გვირგვინი,
მეტად მძიმეა ჩემი სუდარი.
სატრფო, ნუგეში და მეგობრობა
მწარე ღიმილით ბურუსში კრთება,
ეს ნაღველი კი, გულის ნაღველი,
ისევ დამდაგველ ნაღველად რჩება.

***
გაზი

მას სურს დასწვდეს ცოცხალ ბაგეს!
მახრჩობელი ჩრდილი!
შესძრას სოფლის თუ ქალაქის
სიცხადე და ძილი!
გაიარა მაღალ კლდეზე
მდუმარება ხიდის,
იგი მოსჩანს მდინარეზე,
იგი ბეწვზე მიდის.
საწამლავით ხელში მოსულს
უფრთხის ქუჩაბანდი
და შენებას გრანდიოზულს
ეფარება ლანდი.
ფანტასტიურს რომ ჰგავს გველებს
მდუმარებით სავსე,
მახრჩობელა თავის ხელებს
შლის ქალაქის თავზე.
იგი თითქო მავთულზე რბის
ელექტრონის ცემით,
ეჯიბრება ეკვილიბრისტს
მსვლელს რადიო-გემით
და მშველელი რამე ბადე,
ვით წამალი ექიმს,
ნიღაბებით მოფარფატეს -
მოაქვს ავიაქიმს!

***
გაიცანით - პაციფისტია

იყო საღამო სუსხიანი,
ჩუმი, ფარული,
ელექტრონებით გააჩაღეს
მდუმარე კლუბი.
სხედან, ბაქარას თამაშობენ
სულგანაბული,
მაგიდასთან სდგას ხან ერთი, ხან -
მეორე ჯგუფი.
აქ თვითეული მხოლოდ ჩუმი
მოქალაქეა,
აქ თვითეულის გულში ერთი
ფიქრი ტრიალებს.
ნაბადდაკარგულ კარებს აღებს
ძველი ლაქია,
მუნჯ საკიდებზე ეს კარებიც
ნელა სრიალებს;
ფანჯარა, ფარდა და დარაბაც
ყრუა და წყნარი,
ფეხის ხმას ახშობს ხალიჩები
და ნოხი ხშირი;
ისევ გველური მიპარებით
იღება კარი
და დემონივით ამ ლექსების
შემოდის გმირი.
გმირი - როგორი! მოიარა
მრავალი მხარე,
ბევრი იდუმალ კვალში სდევდა
და ვერ მისდია,
იგი ხან ერთს და ხან მეორე -
მუდამ ელვარე -
ნიღაბს ატარებს! - გაიცანით:
პაციფისტია.
როცა მსოფლიომ დაჰკარგა ჭკუა
და ძირს დაჰქანდა,
გამარჯვებული დადგა ბურჟუა
და აქაქანდა:
„უკანასკნელი არის ეს ომი,
უკანასკნელი!
განა ვისმესთვის ვართ
ცუდის მდომი -
ასე ვართ ბნელი?
არა! ომისთვის გამოგვყავს სოლო
და ვიწვევთ ტომებს,
რომ სამუდამოთ მოეღოს ბოლო
ყოველგვარ ომებს!“
თავის მტაცებლურს
და ბოროტ ზრახვას
ფარავდა ასე -
თანაც ლესავდა უნდობარ ლახვარს
სისხლიან ქვაზე.
და ერთხელ კიდევ მწარედ დაღონდა
ნათელი აზრი
მასსის, რომელსაც ერთს გადაჰქონდა
ომის სიმკაცრე.
„დავაარსოთო, სჯობს, ერთა ლიგა -
აწ დროა, მგონი!“
სიტყვებს ჩაურთავს შიგა და შიგა
ვუდრო ვილსონი.

გვიან არის, ჩადგა მთვარე,
ღამის ყრუ საათია,
კლუბში მაინც გადამთვრალი
ხალხის მასლაათია.
მასლაათი? არა, ისმის
მხოლოდ კიცხვა, გინება.
- სამუდამოდ ისე როგორ,
როგორ ჩამეძინება...
არ ვიცვლი ფეხს ჟენევიდან,
ღმერთმა დიდხანს მამყოფა,
სანამ თვალით არ ვიხილო
ასეთ დროის დამხობა.
- არ მოვიცვლი ფეხს ქვეყნიდან,
მე არ მიყვარს ხუმრობა,
სანამდე კი შემრჩენია
ჩემი აზნაურობა.
- არ ვიცვლი ფეხს ჟენევიდან,
დროა გულმოშხამული,
სანამ ჩემად მიმაჩნია
ღირსება და მამული.
- არ მოვიცვლი ფეხს ქვეყნიდან
არასოდეს, ბიძია,
რაკი ერთხელ გენერლობა
ჩემთვის შენ მოგიცია.
- სანამ ხატი კი არსებობს,
სანამ ჩემი ტაძარი...
ჩემი სკიპტრა და ოლარი,
ჩემი ქვეყნის ნაცარი.
არ მოვიცვლი ფეხს ქვეყნიდან
არასგზით და არასდროს.
გადაჰკარით! ღმერთმა მრავალს
კიდევ მრავალს დაგასწროს!
როგორ მწარე არის ღვინო,
ალბად წყევლამ უწია,
ღმერთო, დასწვი და დაამხე
ცოდვის რევოლუცია!
- მაშ ეს ღმერთმა გაუმარჯოს
კოხტა ქოთანს, რომელიც
გორავს, გორავს და მიგორავს
მუდამ დაუდგრომელი,
გორავს, გორავს და მიგორდა
ნახა თავსახურავი...
მე ამნაირ სადღეგრძელოს
ნუ, ნუ მიწყენს ნურავინ.

***
გაიცქირება მომავლისაკენ

ის დაფიქრებით და დაჟინებით
გაიცქირება მომავლისაკენ;
ვერც დამუქრებით, ვერც დაშინებით
ვერ გაიტაცეს ფიქრი მისაგან.
უფრო ძლიერად და უარესად
სურს გაარღვიოს თვალით ბინდები,
სად დარაზმულად და საკმარისად
ერთგული უცდის მას რაინდები.

***
გამარჯვებას თანაბრად სწერს

სამშობლოის გზას მრავალფერს,
შარაა თუ ვიადუკი -
გამარჯვებებს თანაბრად სწერს
თმაჭაღარა და ჭაბუკი.

მოხუცი არ გულმავიწყობს,
ახალგაზრდას ძალა სწვდება
და ორთავეს სურს დაიწყოს
ერთმანეთთან შეჯიბრება.

მოხუცს ქუდი წარბზე ხურავს,
ახალგაზრდას ცოტა გვერდად,
მაგრამ კედლებს და სახურავს
თავს ევლება ორივ ერთად.

სამშობლოის გზას მრავალფერს
შარაა თუ ვიადუკი -
გამარჯვებებს თანაბრად სწერს
თმაჭაღარა და ჭაბუკი.

***
გამარჯობა, აფხაზეთო, შენი!

გამარჯობა, აფხაზეთო, შენი!
ლურჯო მთებო, თეთრო სანატორია,
მომენატრა მზე სინათლის მფენი,
მომენატრა ზღვა, რომელიც შორია.
მომაგებე შენ იგივე პალმა,
სად ოდესმე მშვენიერმა ქალმა
გადიწერა ჩუმად ლექსი ჩემი,
მომაგებე მშობლიური გემი,
მომაგებე მშობლიური მიწა,
შენი ძველი მეგობარი მიცან.

***
გამბედავო და მაგარო ხელო

გამბედავო და მაგარო ხელო,
ხელო უცნობ, მაგრამ დიდი მხატვრის.
როგორც მედგრად გატანილი ლელო,
როგორც სწრაფი ასრულება ნატვრის!
ერთი ვეფხვიც დღეს ჩვენამდე აღწევს:
არქეოლოგს უპოვნია მთაში,
სად უძველეს ხეებს ლეწს და აქცევს
ნანგრევთ შორის ქარიშხალი - რაში.
ივერიის ლეგენდები შოთას
იგონებენ გადმოცემით ძველით,
და სიმღერებს მრავალს, არა ცოტას,
ჩვენო მთებო, თქვენგან კიდევ ველით!
რა ბრწყინვალედ გამოხატავს შოთა
სიყვარულის და გატანის გრძნობას,
მეგობრობას, რაინდობას, ძმობას,
დაუჭკნობ ჰანგს იმ გარდასულ დროთა.
მისით გული ხელოვნების ტაძარს,
ოქროს ხანას უცნობ გზითაც იგნებს.
კიდევ მრავალს გაუმარჯოს წიგნებს!
წრფელ სინდისით გამარჯვებულ წიგნებს!
გამბედავო და მაგარო ხელო,
ხელო უცნობ, მაგრამ დიდი მხატვრის,
ჩვენ გვახარებს გატანილი ლელო,
ჩვენ გვახარებს ასრულება ნატვრის!

***
გამოთხოვება

მაშ, მშორდები? მაშ, სიზმარი
ისევ აღარ განახლდება?
გხედავ, აღარც იხედები,
გული მწყდება, გული მწყდება..
დრო, შენს ახლო გაფრენილი,
რა ვქნა, აღარ მავიწყდება.
შენ ვერც იგრძნობ ვერასოდეს,
თუ ეგ გული როგორ კვდება.
შენს გულს დიდხანს დავიწყების
გაიტაცებს ბნელი ბინდი,
მე არ მსურს, რომ ძალით გფლობდე,
სადაც გინდა - გადაფრინდი!
მაგრამ ღამით, როცა მთვარით
ათეთრდება შორი მთები,
მოგიგონებ და ცრემლები
გადმომცვივა, ავღელდები.
ეჰ, რა ვუყო, ჩემშივ დარჩეს,
რაც დამტანჯავს შმაგს და უძლურს,
მე არ მსურს, რომ ძალით გფლობდე,
წადი, წადი, სადაცა გსურს!

***
გამომეცხადე!

სულს ბორკილები
რისთვის დაადე?
რად შემჭერ ფრთები,
კაეშნის ბადე?
სტირიან მთები..
მოსთქვამენ ფრთები..
გეძახი: ვკვდები...
გამომეცხადე!

დაიმსხვრა სული
ფრქვეული ცამდე,
გაჰქრა ფარული
ცის სიდიადე.
აღმეძრა წყლული,
სევდით მოკლული,
ატირდა გული:
გამომეცხადე!

ლანდებათ ვნება
რად გამიხადე?
სულს მოსვენება
რისთვის უქადე?
შავ ფიქრთა კრება
კვლავ აღარ ცხრება
და გევედრება:
გამომეცხადე!

***
გამონაკლისი

ცეკვაში თითქო ფრთებია
შენი ხელების მტევნები;
მე თვალს გადევნებ, მე მხოლოდ
ოცნებით დაგედევნები...
ახალგაზრდობა შენს ირგვლივ
ფერად ფერხულში ჩაება,
შენთვის უცხოა დარდი და
გულგამყინველი ვაება.
ახალგაზრდობას შენს ირგვლივ
საამური აქვს მსვლელობა,
(სადღაც კი თვალებს აცეცებს
გულგამყინველი მკვლელობა).
ახალგაზრდობას, რომელმაც
შენ აღტაცება დაგარქვა,
არ განუცდია, რა არის
გულგამყინველი დაკარგვა.
და ფრთები, მხოლოდ ფრთებია
შენი ხელების მტევნები,
ეგ სიხარული, ეგ ღიმი,
ეგ ბაღი, ეგ შადრევნები.
სხვისთვის კი ბედმა არც ვარდი,
არც გაღიმება ინება,
გიცქერ და გულნაღვლიანად
წარსულზე გამეცინება.
რად ვერ ისწავლეს ღიმილი
და თავისთავის დანდობა,
საკუთარ ხელით რად მოჰკლეს
თავისი ახალგაზრდობა?

გიცქერ და ვფიქრობ, მზიანო,
გიცქერ და გულით ვევნები -
რომ ფრთები, მხოლოდ ფრთებია
შენი ხელების მტევნები.

***
გამოსალმება

პირიმზე, რისთვის ჩაფიქრებულხარ,
პირიმზე, ჩრდილი რაზედ გფენია?
მტკვარო, შენ მაინც მითხარ, რას სწუხარ,
შენ მაინც რაზედ მოგიწყენია?
ნუთუ გგონიათ, რომ ჩემი გული
ეხლა სავსეა მწამვლელ გრძნობებით?
რომ ვერასოდეს კვლავ ვერ გიხილავთ
და სამუდამოდ გემშვიდობებით?
დამშვიდდით! მუდამ თქვენთან იქნება
ჩემი სიმღერა და წრფელი ნანა,
შემოგწირავდით ერთად ყველაფერს,
მაგრამ სხვა რაა სიმღერისთანა?

***
გამოფხიზლება

თითქო ხელებზე დადებული მომხსნეს ხუნდები!
რაკი ვეღირსე, მშვენიერო, მე შენგან სალამს,
ჩემს დაობლებულს, ძველ მაგიდას კვლავ ვუბრუნდები,
ჩემს მიტოვებულს ვუბრუნდები მე ისევ კალამს!

რა ენერგია არის ქვეყნის, რომ არ იცლება?
იმ ენერგიას მატებს მგოსანს დღეს აფხაზეთი:
არსებობს ქვეყნად მრავალგვარი გამოფხიზლება,
გამოფხიზლება, ფრთების გაშლა... მაგრამ ასეთი?


***
გამოცოცხლება

ხარობს გული, ხარობს გული იმას,
რომ  დაშორდა  გრიგალსა და წვიმას.

რომ ლექსთა ცეცხლს  გადაშორდა ფერფლი
(იყო  მსხვერპლი, მაგრამ  მსგავსი  მსხვერპლი?)

სევდიანი თვალს  მოშორდა რული,
გამოცოცხლდა,  გამოცოცხლდა გული.

სიხარულით კვლავ  წკრიალებს ქნარი
(იყო  მკვდარი... მაგრამ  მსგავსი  მკვდარი?)

***
გამძლეობა

ათასფუთიან ჩაქუჩის ცემით
ვერ გატყდა გმირი,
ბრწყინვალე შუქით და დიადემით
სდგას, ვით ქვითკირი.
ზეცაზე ბრწყინავს ვარსკვლავი შენი,
ძველი დიდება.
ბუნება - დედა, ნუგეშთა  მფენი
მზედ გეკიდება.
გული, ვით მიწა, სურდათ, რომ ეხნათ
მკაცრ სარაზეთი -
მე გამძლეობა მინახავს ქვეყნად...
მაგრამ... ასეთი?

***
გამხიარულდი, ბუხარო!

თოვლი და ქარის ფაფარი,
გაფითრებული მთა-ბარი.
ქოხმახი მიუსაფარი,
უსახურავო, უკარო.
ისიც გადასწვეს ცხრაასშვიდს
(აბობოქრებულს, განა მშვიდს,
შენღა იხდიდი პანაშვიდს,
თავმონგრეულო ბუხარო!)
ის გაჰქრა! იმ სამწუხარო
გზისკენ ვერ გადაუხარო,
გამხიარულდი, ბუხარო,
ბუხარო თვალებგიზგიზა.
ოც წელს (ყოველ წელს) თრთის გული:
მოზღვავდა ბავშვთა კრებული
და თავის გახარებული
სიცოცხლით გადიკისკისა.

***
განა მისთვის ამშვენებს ..

განა მისთვის ამშვენებს
მას წითელი ორდენი,
დაჰყვეს მედიდურება
თუნდაც მცირეოდენი?
ან და განა იძლევა
ეს ორდენი რაიმეს,
რომ იწვევდეს ვისსამეს
ჰოიმეს და ვაიმეს?
არა. მისი ორდენი
სხვანაირად ჭიატებს,
ძველი ჯვარმედლების გზა
მას არ ახასიათებს.
ის აგონებს: „გახსოვდეს
მუდამ ძველი მხნეობა,
წამით არ დაივიწყო
შენი მოვალეობა.
თუ მტერს თვალი უჭირავს
ტფილისზე და ბაქოზე -
მხნედ და შეურყეველად
იდექ საგუშაგოზე“!
განა მისთვის ამშვენებს
მას წითელი ორდენი,
დაჰყვეს მედიდურება
თუნდაც მცირეოდენი?

***
განახლდა გული

განახლდა გული... დღეს ის აღარ ვარ,
რაც უწინ ვიყავ... ფერი ვიცვალე...
გზა დამიცალე, შავო ბურუსო,
წყეულო ღამევ, გზა დამიცალე!
წინ ვივლი, სანამ დავმიწდებოდე,
ბედს კი მაინც არ შევურიგდები!
წინ ნუ მიხვდები, შავო ბურუსო,
წყეულო ღამევ, წინ ნუ მიხვდები!
ნუთუ არ მეყო, რაც დასაბამით
გაუნელებელ ცეცხლში ვეწვალე?
ჩამომეცალე, შავო ბურუსო,
წყეულო ღამევ, ჩამომეცალე!
ვივიწყებ წარსულს... ჩემს სიყმაწვილეს
გამოთხოვების ცრემლებს ვაპკურებ.
გავანადგურებ ხელისშემშლელ ნისლს,
წყეულ ღამესაც გავანადგურებ...
წამების ცეცხლში განახლდა გული,
ფერი ვიცვალე, ფერი ვიცვალე,
გზა დამიცალე, შავო ბურუსო.
წყეულო ღამევ, გზა დამიცალე!

***
განთიადზე

ტბას დაეცა ლურჯი ნისლი, მსუბუქი და გამჭვირვალე,
დაფიქრებულ ცათა უფსკრულს დილის სუნთქვა დასძრავს მალე!
ცა ნათლდება და ზამბახთა ნაზ თასებში ტკბილ-ნასვამი,
ალმასივით ალ-ბურუსში თრთის, ციმციმებს დილის ნამი!
გათენების ტალღა-ზვირთში იშმუშნება ტყის ლერწამი,
გაჰქრა ღამე, გაჰქრა, როგორც ერთი წუთი, ერთი წამი.
ოჰ, არ მინდა, რომ დაგშორდე! მე მომხვიე წელზე ხელი,
შენ ჩემს მკერდზე დაყრდნობილი ვნებით სუნთქავ, და მე ცხელი
შენი სუნთქვა დავიწყების ბურუსში მხვევს, მიგუბებს სულს,
და მე ვისმენ, როგორც სიზმარს, იდუმალ ხმას, ნეტარ ჩურჩულს!
„სიცოცხლეო, როცა ასე ღელავს, ტოკავს განთიადი,
მე გშორდები... დავგვიანდი... ეხლა დროა... წადი, წადი!
უკანასკნელ კოცნის შემდეგ მე მივდივარ... მაშ, მშვიდობით,
დამერწმუნე, ვერვის ჰპოვებ, შეგიყვაროს ჩემებრ გრძნობით...
მალე მოვა შემოდგომა, მოვა წვიმა, ნიაღვარი
და სარკმელთან, ბნელი ღამით, ქვითინს იწყებს მწვანე ქარი:
შენც სარკმელთან ცრემლს დააფრქვევ, გაგიტაცებს შორი ვნება
და მწუხარე შემოდგომით მომიგონო შეიძლება!
მოიგონებ გაზაფხულზე გაღვიძებულ ბუჩქნარ-წალკოტს
და სარკმელში რომ ვისროდი ხან ზამბახებს, ხან ვარდის ტოტს“.

***
განწირულება

მაღალ სართულში როიალის ხმას
აჰყვა ქალის ხმა მშვიდი და ნელი...
მივჰყავარ ფიქრებს... აგერ ქვითინით
მისწყდა აკორდი უკანასკნელი,
იგივ სიჩუმე მეფობს ქუჩაში,
დაჰქრის, სისინებს ნიავი გრილი,
ცაცხვი ირხევა მთვარის ნათელით
მოთეთრებული და მოვერცხლილი.
რას ვეძებ ნეტა ამ ხეტიალში?
ბედნიერებას? ოჰ, არა, არა!
სიყვარულს? - განა ამ სიყვარულმა
მე ოცნება არ დამისამარა? -
მე საფლავს ვეძებ, რომ დამიამოს
და დამავიწყოს გულის ღრმა წყლული,
ეს კი არ არის ბედნიერება,
არც მეგობრობა, არც სიყვარული.
მწარე ნაღველი დაგუბდა გულში,
სიცოცხლის ძგერა იდუმლად ჰქრება,
მის დავიწყებას დავეძებ მარად,
და არსად არის ეგ დავიწყება.
ისევ სიჩუმე მეფობს ქუჩაში...
დაჰქრის, სისინებს ნიავი გრილი,
ცაცხვი ირხევა მთვარის ნათელით
მოთეთრებული და მოვერცხლილი!

***
გაოცდა უფრო

გაოცდა უფრო, გაოცდა უფრო,
თვალები უფრო გადაირია;
არ მოაკლდება სიტყვა საუბრო,
ის კი ფიქრობდა რანაირია.

მას არ მოსწყინდა ყოფნა მზიურის,
ვეფარებოდი სავარძელს სახით,
და მუსიკალურ უვერტიურას
მასმენდა მისთვის, რისთვის მეძახით.

მე არ მასვენებს ბაიის ბგერა.
და ანგელოსთა ნაზი პროფილი,
თვალები ლურჯი, დალალი ქერა,
ბაგე ატმებად გადაპობილი.

***
გარდაიცვალა სარა ბერნარი

მასზე ჭორებმა დაღალა გონი,
თეატრს სცდებოდა გულის ნადები
პალატას აქეთ - фოჲე, სალონი
და პალატაში დეპუტატები.

ათასნაირი მითების ტუბო -
ის, უცნაური ბედის საცოლე,
რომ ყვავილებით მორთული კუბო
მისთვის რჩეული არის საწოლი.

უყვარდა ბევრი.. ამბავთა მფენი
და ლაზღანდარათ გულის წამალი,
წინად უყვარდა დენდი რიშპენი,
ეხლა არტისტი უყვარს ლამალი.

აჰ, გრიმი, გრიმი! მაგრამ აქ პოებს
მოგონებათა ბედნიერებით,
რომ ბავშობაში, სადღაც, ლევკოებს
მზის ჩასვლა მოსავს მკრთალი ფერებით.

შემდეგ მიმიკა! მაგრამ ოცნება
მიქრის იქ, სადაც მონასტერია,
არ იშლებიან იქ კოცონები,
იქ არც ქალაქის ფილისტერია.

მაგრამ, იწყება. ასწიეს ფარდა: -
მის წინ კარპიის არის ცხედარი,
ქალის თვალებში იშლება ვარდი,
გრძნობათა ცეცხლი გაუბედარი.

იდგა მუხლმოყრით და ცრემლებს ღვრიდა,
სასოწარკვეთა და გრძნობა ძველი.
იყო ოცნება - ხან მარგარიტა,
ხან კლეოპატრა, ნილოსის გველი.

რა ფერებია. - გრძნობათ სეირად
და ისე, როგორც მწვანე სურათებს
ხატავს დჟორდანო და რიბეირა
მწვანე ფერების კორიანტელი.

შიპრის სურნელი; იები პარმის.
თითქო ათასი არის ზმანება -
მოეფინება ოცნება დარბაზს
და ოვაციის ატორტმანება.

აჰ, გრიმი, გრიმი! ლევკოებს ისე
აღარ აღელვებს გრძნობათა ქარი -
იქნება მშვიდი ნინო ჩხეიძე,
თუ ანთებული სარა ბერნარი.

***
გარდაცვალება

ირგვლივ, გარშემო სევდიანი ისმის ქვითინი...
პიტალო მთებმა გლოვის ნიშნად შეიმკეს თავი;
ო, რა დროს მოწყდა და გარინდდა გრძნობათა ჟინი,
შავი ძაძებით შეიმოსა ჩვენი გვირგვინი.
ო, რა დროს გატყდა, რა დროს გატყდა სიცოცხლის ნავი,
და დღეს გავიგეთ ეს ამბავი გულმოსაკლავი.
ხვალ კი, როდესაც ძვირფას ცხედარს ერთგულთა კრება
სამარადისოდ, სამუდამოდ დაესალმება,
როდესაც იგრძნობს მიწის კვნესა და ცის კამარა,
თუ ვინ დაჰკარგა და რომელი დაასამარა, -
მიდით, მგოსნებო! შავი თალხით შემოსეთ ქნარი,
ცრემლით იგლოვეთ მოამაგე დაუვიწყარი...
მიდი, მსოფლიოვ, თაყვანი ეც იმ გმირის საფლავს -
შენი დიდება, შენი ღმერთი მოკვდა, აღარ გყავს!

***
გარედ სწვიმს და თოვს ..

გარედ სწვიმს და თოვს,
სახლში მოსვლას მთხოვს
წვიმის წვეთები და ქარიშხალი.
გარედ თოვს და წვიმს...

დავიწყებულ სიმს
გულში ატოკებს ქვითინი მწყრალი.
ვიგონებ ჟამს, როს
სიყმაწვილის დროს
ხორც-შეუსხმელი მიყვარდა ქალი.

***
გართმევთ პოეტობას?...

გართმევთ პოეტობას?
გირჩევთ: მენანებით -
მიეთ-მოეთობას
თავი დაანებეთ!
პოეტი არის მებრძოლი,
ახალი ქვეყნის მჭედელი,
წინა სდგას ცხარე ბრძოლებში,
როგორც ქვითკირის კედელი!
რატომ შენ არა გჯერა
რომ მრავალია ჯერა
მტერი გარედ და შინ?
წინ, პოეზია წინ!
ვჭედოთ რკინად, ვჭედოთ რკინად
გული ჩვენი ზიარული,
აღარ ვარგა როგორც წინად,
ძველი გულით სიარული!
გული თუმც არც ყინულია,
არც დამწვარი მდუღარებით -
იგი შემორკინულია
დღეთა ჩვენთა მქუხარებით!
რომ არ იცოდეს ეს,
გამაგებინეთ: დღეს
სად, რომელია, ვინ?
წინ, ისტორია, წინ!
მსოფლიოვ! დრო კია გააღო კარები
იმპერიალისტური, ოქროთი მოვერცხლილი გალიის,
ჩაგრული ერები და პროლეტარები
აზიის, აფრიკის, ამერიკის და ავსტრალიის
ებრძვის მჩაგვრელთა ჟინს:
წინ, ამხანაგო, წინ!
სად კლასთა ბრძოლის უმძაფრებს ხალისს
სისხლი, ბორკილი და საპყრობილე,
შეურყევლად სდგას შენი პროფილი,
სახევ ბრწყინვალე ინტერნაციონალის.
დროშა ბევრი მინახავს,
დროთა ძველთა მსახველი,
პირველ მაისისთანა
დროშის არ ვარ მნახველი!
მრავალ მილიონების
რწმენა არის მხოლოდ ის.
შრომის ლოზუნგებია,
და სულ ყველა ფოლადის.
მთელი დედამიწა ოქრო-ფერადივით
უნდა დაიტვირთოს კოოპერატივით,
არა ღობეებით, არა ნალექ ტივით.
თუჯით, მოსავალით, გზებით, კოლექტივით!
ბრძოლად გარედ და შინ...
წინ, ამხანაგო, წინ!
პოეტი არის მებრძოლი,
ახალი ქვეყნის მჭედელი!
წინა სდგას ცხარე ბრძოლებში
როგორც ქვიტკირის კედელი!

***
გასაოცარი მისი შვენება ..

გასაოცარი მისი შვენება
არის ქვეყნიურ დემონის დარი,
როდესაც გესლი და შეჩვენება
ჯოჯოხეთიდან არის მომსკდარი.

და ეს მაისი, ქალი მეორე -
პატრონი იგი წამწამთა ქოხის,
მას გამძაფრება მომეტეორე
თან სდევდა დენდის, ზახერ-მაზოხის.

რომანიული სარჩული წყრომის!
შეხვედრა მკაცრი გადასწყვეტს ღამით,
რომელს დარჩება უფლება ლომის,
ჩაილდჰაროლდის წამოსასხამით.

***
გაურკვევლობა

არის შენს გულში მწარე
განადგურება მკვდარი,
როცა ზიზღია არე,
როცა ვერ სუნთქავს ქნარი.
როსმე მჩქეფარე, ცხელი
გაყინულია სისხლი,
თვალთაც არა აქვთ ცრემლი,
გულს - შებრალება სხვისი.
და შეკითხვაზე: „შენს გულს
რა დაემართა, რა სურს?“
ცისკენ აღაპყრობ ხელებს,
კაცთ კი არ მისცემ პასუხს!

***
გაშლილ წალკოტში ..

გაშლილ წალკოტში ნორჩ ყვავილის
მოწყვეტა მსურდა,
მაგრამ სერაფიმს ბედკრულისთვის
ესეც შეშურდა!

ყვავილს სინაზით კალთა თვისი
მან დააფარა
და უშფოთველი, გულწრფელობის
ცრემლი დაჰღვარა.

მწარე ღიმილით გესლიანი
მე მას განვშორდი,
და შავს ქვესკნელში განწირულად
დავჰქროდი, ვძრწოდი!

ოჰ, ვის, ვის ესმის ჩემი კვნესა
და ტანჯვა სულის,
საუკუნეთა მსვლელობაში
გაცივებულის?

ადამიანო! ყოფნა შენი
კუბოდ იცვლება,
მე კი, უბედურს, თვით სიკვდილიც
არ მეღირსება!

უსიყვარულოდ, უმნიშვნელოდ
მიჰქრიან დღენი.
ოჰ, ვის, ვის ძალუძს, განიცადოს
ტანჯვა ესდენი?!

***
გახედე: კახეთი!

გახედე: კახეთი! დამსკდარა ატამი.
რა მალე მოვიდა აგვისტოს პირველი.
გარეულ ჭალებში ტრიალებს ქათამი,
ჭაობში იხვია მოწყენით მზირველი.
პირველ სექტემბრიდან სასარაკ, სავათა.
იქ თმაზე მეტია გნოლი და კაკაბი.
თხუთმეტი: ახალი იმედის სათავე.
სადაც კი ნისლია და ტყეა საკაფი,
თოფის ხმა, კივილი სისწრაფით მტევარი:
„დაეწი, ალზორა“, და მიჰქრის მწევარი.
ალაზნის ველი სჩანს. დილაა მზიანი.
გარშემო ბურია ღამენათევარი.

***
გახსოვდეს მარად!

მიზანს, რომლითაც
მე ამ ლექსს ვიწყებ,
ნისლს არ ვაკარებ
იოტის ოდენს.
გახსოვდეს მარად,
ნუ დაივიწყებ,
რომ შენ ატარებ
ლენინის ორდენს!
ვლადივოსტოკით,
ბათუმის ცამდე
მხარეს ურყეველ
კედელს ვადარებ.
შენ გაიმარჯვებ
ყოველ დროს, გწამდეს,
რადგან ლენინის
ორდენს ატარებ.
არხანგელსკიდან
აშხაბადამდე
მე ახალს ვხედავ
მთებსა და კორდებს
და ყველაფერი
ქვეყნიდან ცამდე
გრჯის, რომ ატარებ
ლენინის ორდენს.
დღე ხვალინდელი,
დღე დღევანდელი
აღფრთოვანებას
როგორ არ გრძნობდეს!
დე, ანათებდე,
როგორც კანდელი,
რადგან ატარებ
ლენინის ორდენს!

შენ შენი ქვეყნის
ხარ მტკიცე, მკვიდრი
ბატონ-პატრონი,
მობინადარე:
ვაშა სამშობლოს,
მას გრძნობდე, ვიდრე
შენ უბრწყინვალესს
ორდენს ატარებ.

შენი გულია
უდიადესი
ქნარი, რომელიც
ფანტავს აკორდებს;
ხუთიათასი,
ხუთიათასი
ეს ჩემი ლექსიც
ლენინის ორდენს.

კაცობრიობის
დიდი ოცნება
წითელი დროშით
მიგვიძღვის ოდეს,
როგორც უმაღლეს
პატიოსნებას
იცავს უდიდეს
ლენინის ორდენს.

რა მშვენიერი
ალიონია!
მას ჩემი ჩანგი
იცავს აფთარებრ,
მრავალზე-მრავალ
მილიონიან
ხალხის - ლენინის
ორდენს ატარებ!

***
გახსოვს?

გახსოვს, თიბათვის თეთრ ღამეებში,
ოდეს ნათელი მთვარის, რძისფერი,
გადავლებოდა ტბებს და ხშირ ტყეებს
და გამჭვირვალე იყო ეთერი?
რიონის ზვირთი როგორ არხევდა
ცის ელვარებას, გულში ჩანაქსოვს.
როგორ გვიყვარდა ჩვენ ერთმანეთი,
წარსულო დროო... მითხარ, ხომ გახსოვს?

მე აღტაცებით ვმღეროდი მაშინ
და სიყმაწვილე თრთოდა ჩემს გულში,
მე ვივიწყებდი მთელ დედამიწას
შენს ნაზ ალერსში, შენს ტკბილ ჩურჩულში...
წარვიდა, გაჰქრა ჟამი ნეტარი...
ეხლა სიყვარულს გული აღარ გთხოვს...
არ გთხოვს არაფერს... მხოლოდ მითხარი,
ყველაფერი ეს ხომ ისევ გახსოვს?

სადა ხარ ეხლა? კვლავ მარტოდმარტო
რიონის პირად ვდგევარ მოკლული.
იგივ ღამეა, იგივ ნათელი,
და მეკუმშება ტანჯვებით გული,
მწარე ღიმილით, უხმო ღიმილით
ვუახლოვდები - მაგრამ მშორდება
დრო - რომელსაც სულს ვერ დავავიწყებ,
დრო - რომელიც არ განმეორდება!

***
გახსოვს? რა დრო იყო ის დრო!

მტკვარი ამღვრეული ფიქრს რომ მიახვია
და წამს გაინაბა, იგი - ლიახვია...
მას ვერ მოასვენებს კლდეთა არტახები,
მათზე დანგრეული ციხის ჩარდახები.
მისი ადიდება შიგნით, გარეთაცა
ახლო ნაპირიდან სანთლებს წარეტაცა.
გახსოვს? რა დრო იყო ის დრო... ო, მანანა, -
მე რომ აღტაცება იგი დამანანა.
ისევ შეხვედრაზე - ჩვენი ფიქრს უნდება -
ის დრო დაბრუნდება, თუ არ დაბრუნდება?

***
გაჰქრენ ზაფხულის დღენი

წარბგადახრილი მიდის
შემოდგომისა ჩრდილი.
ზიდავს გამხდარი ცხენი
ყვავილებიან ურემს.
ცისას იგონებს რიდეს
ის, როსინანტად ზრდილი,
გაჰქრენ ზაფხულის დღენი,
ქარი ყვავილებს ურევს.
ამ დღეს ზამბახებს ყიდდა
თიბათვესავით ნაზი,
ის პოეზიად ხდიდა
ჩვენი დღეების პროზას.
მზე ლაჟვარდებში სწუხდა,
შუქს გავლებოდა ხაზი,
ბაღში მუსიკა ქუხდა
„Anganti amoroso“-ს.

***
გაჰქრეს ბნელი ჟრიამული ..

გაჰქრეს ბნელი ჟრიამული,
ის რუტინა უხუცესი,
ის მეფე და მემამულე,
ის ბანკირი და ხუცესი!
მზით აივსოს ქალაქები
და სოფლები ახალ ყანით.
გზა იქნება განაგები
არა თეთრი ხელთათმანით.
სწორზე უსწორესი წყობა
საქართველოს ახალ ხანის.
ჰგავდეს რკინის ნებისყოფა,
თვითეული ჩვენთაგანის.
მხოლოდ ბრძოლის ცეცხლში ვპოვოთ
დღე მაღალი, დღე ფრთამალი,
რომ არ დარჩეს საბოლოოდ
უკმარობის ნატამალი!

***
გემზე

ლურჯ მთების ზოლი ლურჯ ცის სივრცეში
შორს, უსაზღვროდ შორს მიიკლაკნება,
ლურჯ ოკეანის ლურჯი ტალღები
ლურჯ ტყიან ნაპირს აქცევს, აკვდება.

შორს იალქანი მოსჩანს მცურავი,
ლაღად გაშლილი, ვით გედის ფრთები,
და დაუცხრომლად ატოკებს ამ ფრთებს
ხან ქარიშხალი, ხან ზღვის ზვირთები.

გემს კი ზღვის სუნთქვა გახშირებული
ხან დაუშვებს ძირს, ხან ასწევს მაღლა.
მაგრამ რა არის გემისთვის შიში,
რა არის ბრძოლა, რა არის დაღლა?

იგი ვერც წარსულს გამოაბრუნებს
და ვერც მომავალს ვერ მიეწევა...
მისთვის ერთია ზღვაზე სრიალი
და ზღვის ტალღებზე ნაფოტად ქცევა.

ლურჯ მთების ზოლი ლურჯ ცის სივრცეში
შორს, უსაზღვროდ შორს მიიკლაკნება,
ლურჯ ოკეანის ლურჯი ტალღები
გემს ეხლება და ვაებით სკდება.

***
გემი "დალანდი"

გამომაღვიძა ღამის ალმა, ნელმა და ქურდმა,
ბაღი ყელამდე ზამბახებით იყო ნაბური,
ირგვლივ ეყარა დანგრეულთა ჩრდილთა ჩუქურთმა,
ბაღს იქით მძიმედ ხმაურობდა ზღვა უდაბური.

მე მივდიოდი, მაღლა იდგა გემი “დალანდი”,
შავი ზღვის ცაზე და ზვირთებზე შეყვარებული;
მე კი სამშობლოს მიტაცებდა ლურჯი მანდილი,
ქვეყნად მთვარეულ ზამბახებში შეფარებული.

გემით “დალანდი” მოვდიოდი სამშობლოსაკენ
და მთვარისაგან გაღვიძება გულს დარდად ჰქონდა;
მაგრამ სამშობლოს ძველი გზებით ვეღარ მოვაგენ
და არ მახსოვდა: მქონდა იგი, თუ მომაგონდა?

გახსენებების მომძახოდა მტანჯველი ლანდი:
შენ და მოსკოვი, პეტროგრადი, ლენინი, კრემლი!
შავი ზღვის ზვირთებს მიაპობდა გემი “დალანდი”
და თვალზე მადგა განშორების მსუბუქი ცრემლი.

***
გემი ვით არ იცნობს ..

გემი ვით არ იცნობს
ზღვას ვრცელს და განიერს,
იგიც ხომ მეზღვაურს
სამშობლოდ ეკუთვნის?

- მოხევე! გახედე
ჩვენს იმერ-ამიერს;
ეყუდვნის თავის თავს?
- ცხადია, ეყუდვნის.

***
გერმანიის დილა

ხალხით სავსე პროსპექტზე
გამოვიდა ის დილით,
და დაადგა თავის გზას
პირზე გესლის ღიმილით.

გზაზე ვინც შეხედავდა
სახეს, ღიმით ნაწვალებს,
შესდგებოდა და გამვლელს
არ აცილებდა თვალებს -

ციხის კართან ჯალათმა
დააწკარუნა ზარი
და დარაჯებმა მოსულს
სწრაფად გაუღეს კარი.

მზადაა ყველაფერი:
მიწა მონამტკიცარი,
შემაღლებულ მიწიდან
კიბის სამი ფიცარი.

ნაჯახი ძევს მახლობლად
საშინელი,  დაცდილი
და იქავე კუბო სდგას
სახურავგადახდილი.

მარჯვნივ ლურჯი მაგიდა,
მაგიდაზე წიგნია;
შიგ ჩასწერენ: ვინ იყავ,
რა რასის, რა გიქნია.

ციხე უზარმაზარი
მარცხნივ გრძელ ჩრდილს ისროდა
და სიცივე ჰაერში
შემხუთველად იძროდა.

იდგა შეწუხებული
ფაშისტების კრებული.
როდის დაჰკრავს საათი?
ამ ცდამ წაიღო გული.

და ამ გაფიქრებასთან
როდის დაჰკრავს საათი -
მდაბლად თავის დაკვრითა
გამოვიდა ჯალათი.

შორს, ქალაქის სიღრმეში,
ისმის საათის რეკა.
გაცურდა ცის სივრცეში
და სადღაც დაილეკა.

სხვა საათებთან ერთად
ცივი და საზიზღარი,
თავგამოდებით რეკავს
ციხის პატარა ზარი.

და როდესაც საათის
შეწყდა ხმა უბედური,
ციხის გულში ქალის ხმა
გაისმა გაბედული.

ჯალათმა დინჯად, ზლაზვნით,
ნაჯახს მოჰკიდა ხელი.
არავის საუკუნოდ
არ უჩანს წუთი გრძელი.

ორს დარაჯს ქალისათვის
ჩაუჭიდნია ხელი
და ჯალათისკენ სწრაფად
მოჰყავს ის დასასჯელი.

აჰა, მაგიდას სწრაფად
მოუსხდნენ ფაშისტები.
„რა ლამაზია“ - ისმის
მკვლელთ ცინიკური ხმები.

უცებ შეჩერდა ქალი,
მსგავსი მსუბუქი ჩრდილის,
მოშორებულმა საკანს
შეიგრძნო სიო დილის.

შესდგა და წამებული
მაღლა ასწია თავი,
ცა დაინახა ლურჯი,
ცა - ესდენ მომხიბლავი.

რაღაც უცნობი გრძნობა
გულს შემოაწვა ტბორად:
ეს ხომ ცა არის ლურჯი
გადაჭიმული შორად?

მკერდი ათრთოლდა სუფთა
ჰაერის საყნოსავად,
თითქოს არ იცის, ამ დროს
დღე უბნელდება შავად.

ჯალათმა დინჯად, ზლაზვნით
მაღლა ასწია ხელი;
- „ძირს ფაშისტები“, - ისმის
ქალის ძახილი მწველი.

„ძირს სისხლის მსმელთა ხროვა,
ძირს საზიზღარი მკვლელი!“
ჯალათმა სწრაფად დასცა
ნაჯახიანი ხელი.

ხალხით სავსე პროსპექტით,
ცივი საღამოს ჩრდილით,
ბრუნდება ბინისაკენ
პირზე იმავ ღიმილით.

მას ხომ არც ერთმა გრძნობამ
გულში არ გაურბინა,
როს ქალის უსიცოცხლო
სხეული ეგდო წინა.

სხვა საკანს ედებოდა
ახლა იმისი აზრი:
როგორ სჭრის დაუცდენლად
მისი ნაჯახი ბასრი!

***
გეტერა

ღამის ლეგენდა დაჰქრის, დასცურავს,
ჩანგის სიმების მოისმის ჟღერა,
თავდავიწყების სავსე მორევში
დღეს ლხინს ეძლევა ქსანტე, გეტერა.

ტკბილ ნეტარების მდუმარებაში
აჰა, სიმღერის გაისმის ქარი,
ხან ნაზი, როგორც თოლიას კვნესა,
ხან მწველი, როგორც სატანის ქნარი.

ველური ცეკვა, თასთა წკრიალი,
მოწყენილ კაცთა ხარხარი მწარე,
მელოდიური, გაძაფული ხმა
და სინანულის ჰანგი მგზნებარე.

ყველა ამ ხმებში დაგუბებულა,
შეერთებულა და ადის ცამდე
ჰანგი, შექმნილი ღვთის დასაგმობად
და დაშვებული სინანულამდე.

გაშუაღამდა. თასები ღვინით
დაიცალა და ისევ ივსება,
მოწყენილია რაღაც გეტერა,
სხვა ყველა დათვრა, ის კი არ თვრება.

საცაა ხომლი ჩაჰქრება ცაზე,
მთვარის ნათელი დნება და ჰკვდება.
ფანჯრის ფარდიდან დილის რიჟრაჟი
აღმოსავლეთით ოდნავ იღვრება.

და განთიადის თეთრი ღრუბელი
აცურდა ისე, ვით იალქანი,
და თრთის მხიარულ დღის მოლოდინში
გაშიშვლებული გეტერას ტანი.

უეცრად ვიღაც სტუმართაგანმა
ფანჯარას ფარდა გადააცალა
და განთიადის ელვარე სხივი
მსწრაფლ გადმოიჭრა, ვით ცეცხლის ძალა.

გააცხოველა და გაანათა
გაშიშვლებული გეტერას ტანი,
გარინდდა ამ დროს მთელი დარბაზი,
არ ზის არც ერთი სტუმართაგანი.

მათ წინ გეტერა იდგა, რომ სული
სხეულისათვის მიეცა გრძნობით,
მწუხარე - თავის უმიზნო ბედით,
ამაყი - თავის მიმზიდველობით.

ოქროსფერ თმებით შემობურულ შუბლს
ღვთაებრივობის აჩნდა ნიშანი,
მზის სხივზე თითქოს ოქროსი იყო
გაშიშვლებული გეტერას ტანი.

იმგვარად თეთრი, ვით მარმარილო,
თრთოდა, ტოკავდა ძლიერი მკერდი,
როცა იქავე მდგომმა მხატვარმა
ურცხვ ქალს შესძახა: ქსანტე, შეჩერდი!

ქსანტე, მაგგვარად განაბე სული,
ოჰ, არ დაიძრა, გთხოვ, გევედრები,
გავავუკვდავებ მე მაგ შენს სხეულს,
საუკუნეთა წაგიღებს ფრთები.

ქარიშხლიანი შენი წარსული
აღსდგება, რომ კვლავ გაიღოს ხმები,
იცხოვრებ ქვეყნად მაშინაც, როცა
სხეულით ქვეყნად აღარ იქნები!

სთქვა მოქანდაკემ... მაშინვე მიწა
გადაურია, დასწნა, დაგრიხა,
და წუთის უმალ უკვდავ ქანდაკად
გადააქცია უბრალო თიხა,

და აფროდიტას სახედ ტაძარში
დასდგა, რომ მისთვის ეცათ თაყვანი,
და დიდხანს, დიდხანს იცოცხლებს კიდევ
გაშიშვლებული გეტერას ტანი.

გამოგვიქროლებს ძველი ფიქრები,
ოდნავ შეარხევს ოცნების აკვანს.
არვინ იკითხავს, თუ რას ჩავდივართ,
არვინ იკითხავს, თუ ვის ვცემთ თაყვანს,

ან რომელს ვხედავთ ამ ერთ სახეში
ან რაა ჩვენი ლოცვის საგანი,
წმიდა ტაძარში თვით აფროდიტა
თუ სათაყვანო გეტერას ტანი?

***
გეძებდი ყველგან ..

გეძებდი ყველგან... მახრჩობდა სიცხე
და მწვავდა ჯვარის მხურვალე რკინა,
მე ყველაფერი გადავივიწყე,
არ არის ზეცა... არ არის ბინა.
არის ჩვენს შორის მთელი კედელი,
და ბრძოლა მძაფრი, ცეცხლის მდებელი.
ჩემში აღმოჩნდა ბედის მკვეთელი,
ჩემში აღმოჩნდა ამფეთქებელი.
ო, მე იმედი დავკარგე ზეცის:
არც მინდა შენი ყალბი ტახტები,
მსხვერპლი ქვეყნიურ ძალის ასკეცის
მტვერი იყავი, მტვერი გახდები.
არის სიჩუმე, ბნელი ცხედარი,
მის ტანზე შავი ცეცხლის გაჩენა,
აპოკალიპსის მძაფრი მხედარი,
ვინც ქაოსებში შემოაჭენა.

***
გვადალკვივირი

რომ გაჰქრა სხივის
ალერსი ძვირი, -
შფოთავს და ჩივის
გვადალკვივირი:
„რად მინდა ვაზის
ნაზი ოცნება,
ან სილამაზის
გაჯადოსნება,
ანდა ჩრდილები
მძიმე მტევნების,
ან ყვავილები
ძველ ხეივნების,
ზვირთების სუნი,
მეთევზის მღერა,
ფუტკრის ზუზუნი,
ნიავის ბგერა,
ლაჟვარდი ელვით
მშუქარე ტბები,
ზურმუხტის ველით? -
ვერა, ვერ ვტკბები!
მე მფარავს ნისლის
შავბნელი სვეტი.
ჩემს ზვირთებს სისხლის
დაეცა წვეთი.
მას შემდეგ მეტი
არ მეფერების
თუნდ ერთი წვეთი
ბედნიერების!“
ხშირი ზეფირი
სტირის, ვით სირი,
ჩივის და ოხრავს
გვადალკვივირი.

***
გვიანი ოცნება

წიგნი ვედრებიანი,
ალოცება სატანის,
და ოცნება გვიანი
ვილჲე დე ლილ-ადანის.

ხშირად მომეფარების
ჩემი კარგი ზმანება
და მტანჯავს მწუხარების
ყელით გადაქანება.

ლურჯი, ლურჯი დღე არის,
განშორების დღე არის,
მე არ ველი უარესს...

***
გვინდა, ვეძიებთ, გვწყურის!

ყაყაჩოების გუნდი!
საჩრდილობელი ფარდა,
აყვავებული წალო,
ბრძოლის დაუმცხრალ ჟინთა.
გაჰქრა ბორკილი, ხუნდი.
გაჰქრა ფრიალი ფართა.
კვლავ განახლება, ქარო,
გვწყურის, ვეძიებთ, გვინდა.
გვწყურის, ვეძიებთ, გვინდა,
არ გვენანება შრომა,
ის მოწითალო კიდე,
მსგავსი ელვარე ქურის,
კაცობრიობა წმინდა,
უსამართლობის კვდომა,
კიდევ, კიდევ და კიდევ
გვინდა, ვეძიებთ, გვწყურის!

***
გვირაბებიდან

გვირაბებიდან, ვით მიმპარავი,
ამოდის შავი მუშების ლანდი,
ცაზე ანთია ვარსკვლავთ კარავი,
მთებში ღრუბელი მიცურავს ზანტი.
სადღაც კივილი ისმის ტურების,
გადაირბინეს დათვებმა მხარე,
მძინარე შავქვას ჭიათურისას
ბეწვივით წვრილი ანათებს მთვარე.
შავ ქვას ეს მხარე!
მივდივარ ისე,
ვერ ვასწრებ სალამს და კალმის მოსმას,
შენზე წუხილით დავღრღნი ამ მიწას,
ჩავაცივდები კბილებით კოსმოსს.

***
გზა არ ღირს დავიდარაბად ..

გზა არ ღირს დავიდარაბად,
ძალზედ ხმაურობს პარტერი;
არა სიზმარი, არამედ
მართლა ვარ მილიარდერი.

მაგრამ ვის შემოვუშენო:
ნარგიზები და ვარდები;
მითხარ, უშენოდ, უშენოდ
რად მინდა მილიარდები?!

***
გზა ახალ-ახალ გადამთოვრების

გულში ვრცლადაა ჩარიგებული
განცდათა ჯარი,
ქვეყნად კი არის გამეფებული
შრომა მედგარი.

გზა ახალ-ახალ გადამთოვრების
გაიხსნის ღილებს,
ჩემი სალამი ახალ ცხოვრების
ხეს და ხეხილებს.

***
გზა ბარსელონის და ვალენსიის

ჟღერს ეს კაბინა,
ძაგძაგებს მინა,
ხმაურობს რკინა,
მანქანა კვნესის.
გრგვინვაა-ელვა,
სიბნელის ცელვა,
მუდმივი ღელვა
ზღვის უშორესის.
გამქრალი ალი,
მტირალი ქალი,
ქარი, გრიალი,
სიწყნარე წუთის
და ისევ შორი
მოტორის თქორი,
რომელსაც სწორი
რიტმი ამტუტებს,
დღეს ჩემი ლექსის
ძაგძაგებს მინა,
ხმაურობს რკინა,
ხარობს და კვნესის.
თენდება, წყნარი
იღვიძებს ბარი -
გზა ბარსელონის
და ვალენსიის.
მტრობით და ზიზღით
ჩვენი და სხვისი
სად იღვრის სისხლი,
ფიქრით მივდივარ.
განქრეს ნიავით,
თუ დარჩეს მწვავედ,
რაც დრომ სიავით
მოატივტივა.

***
გზა გამარჯვების

გზა გამარჯვების!
ფერადები ცას შელეკია,
ცას შელეკია
ფერადები ცეცხლის როფების...
ნუ დაგიმონებს
მოგონება, ნურც ელეგია,
ყრუ ელეგია
განშორება-დამშვიდობების!
ეხლა სხვა ვარდნი ირევიან
ქარიშხლის ნავზე,
ქარიშხლის ნავზე
ყველაფერი თრთის მონდომებით,
სხვა გრძნობებისთვის
იმოსება ბუნება სავსე,
ბუნება სავსე
განშორება-დამშვიდობებით.
ძველი მუხის ხე
ჩვენთანაა, ვით ძველისძველი,
ვით ძველისძველი
მეგობარი, მომსწრე ომების.
მას განუცდია
და წარშლია მრავალი წელი,
მრავალი წელი
განშორება-დამშვიდობების!
აჰა, სინათლემ
კავკასიის დაჰფარა ქედი,
დაჰფარა ქედი...
ნუ შეკრთები ამაოებით:
რაც დედამიწა
გაჩენილა - სავსეა ბედი,
სავსეა ბედი
განშორება-დამშვიდობებით.
გზა გამარჯვების!
დაიცავი შენი ქვეყანა,
შენი ქვეყანა გევედრება
დიდის ვედრებით:
კვლავ შეგვახვედრებს
გამარჯვების ახალი ხანა -
ახალი ხანა
აღტაცებით და შეხვედრებით!

***
გზა უვრცესი ..

„გზა უვრცესი გახსნილი აქვს
შენს უამრავ რეისებს
და თვალები ინდოეთზე
მიუპყრია კრეისერს.

აფრიკაში დასტოვე შენ
კვალი, რომ დაუბევო,
ბრიტანეთო, ბრიტანეთო,
დიდთა ზღვათ მეუფეო.

მამაცურად, სადაც რაობს
ზღვა-მდინარე პლანეტის,
მიმოცურავს და მოძრაობს
სიმდიდრე ბრიტანეთის“.

არა - ლაღად ან გვიანად
ისმის მისი ხმაური,
ეხლა რაღაც ნაღვლიანად
მღერის ეს მეზღვაური.

ვიღაც სწვდება, ვიღაც სწვდება,
სად წყალია პლანეტის,
იღუპება ძლიერება
ლომის, დიდ ბრიტანეთის.

ვინ მოსჭედა ეს ტორპედო,
ვის მოეშვა მტერი ის,
იღუპება გემის ერდო
მსოფლიო იმპერიის.

გზა უვრცესი დახშული აქვს
იმ უამრავ რეისებს
და თვალები წარსულისკენ
მიუპყრია კრეისერს.

***
გზად ვეშურები მგზავრი

გზად ვეშურები მგზავრი.
ტყეს მიჰფენია თებო,
ჩემი სალამი, მძლავრო
კავკასიონის მთებო.

დარიალიდან გუშინ
ღვარმა მოყარა ხერგი,
სალი კლდეების ღრუში
მღვრიედ გრგვინავდა თერგი.

გაქრა ფიქრების ზვავი,
მზიან ამინდსაც ველი.
მთიდან ჩამოდის კრავი,
მთისკენ მიილტვის შველი.

***
გზაზე ფოთლები ყრია

გზაზე ფოთლები ყრია,
მიეჩქარება სწრაფი,
ვით გაზაფხული მღვრია,
მდინარეების ქაფი.

შორი ნანგრევის კეფა
სჩანს, ქარიშხალი ნახა;
ისმის ძაღლების ყეფა,
რომ... გამახსენდა... აჰა!

მაგრამ ჩემს გულში მჯერა
სუნთქვა ახალი ქროლის,
გამარჯვებული მღერა
გამარჯვებული ბრძოლის.

***
გზაში

I
ლურჯი აჩრდილი ცხელ ჰაერში დგას.
ისმის ნაცნობი ჟრჟოლა სიმინდის,
ზუზუნი გააქვს უბინაო სკას,
ოჰ! სამუდამოდ დაწყევლილ სინდისს.

სულს ენატრება ძველი ზღაპარი!
წარსული წმინდა იყო ამ ქალის -
როგორც სოფელში სამრეკლოს ზარი,
როგორც ყანებში ელვა ნამგალის.

როდის მოვიდა ცოდვების გროვა
და ჯოჯოხეთი... მითხარი, როდის?
დაბრუნდა სული და ვეღარ ჰპოვა
რამე, გარდა გზის და ცივი ლოდის.

II
მინდვრები, მთები და ზღვა ყანები
მზეზე ელვარებს ნამებით სველი,
კვლავ უზრუნველად მივექანები
უჩვევად კარგი და ფეხშიშველი.

მოკლული ვიყავ უცხო ზმანებით,
დამწვარი ვიყავ ქალაქის ქაფით -
ხელები არ თრთის ხელთათმანებით!
სული არ ტირის შავი ნიღაბით!

III
მწვანე ჭალებში აფრინდა მწყერი,
გაფრინდა ღალღა, მიქრის ტოროლა.
მწვანე ტალღების მიდის მეწყერი
ისმის ჯეჯილის მარაო-ქროლა.

სადმე ყრუ ადგილს დავესახლები
სხვა საუკუნის მგზავრი გვიანი,
სადაც იქნება ცოფი ნაკლები
და უფრო ნაკლებ ადამიანი.

ცა ლაჟვარდია... დღე არის თბილი,
მზე არის მწარე... გზა არის ცხელი.
კმარა! მოვშორდი შფოთიან ტფილისს!
არც მსურს მახსოვდეს მისი სახელი!

IV
და ერთადერთი, ნაზი დარაჯი,
გადიფრენს თვალწინ აჩრდილი მერის!
არა-მქვეყნიურ უზუნდარაში
გაიყოლიებს სულის სიბერეს.

არ დაბრუნდება ამ მხარეს ცეცხლი
წარსულთა დღეთა სხვანაირ მხარის;
ეხლა უმიზნოდ მიდის სიცოცხლე
და დაბრუნება მაინც მიხარის.

მხოლოდ ხანდახან ქარი შეარყევს
ოდნავ გაღებულს კარებს ბაღისას,
შრიალი გააქვთ ძველებურ არყებს:
სხვა ცხოვრებისთვის თითქო მაღვიძებს!

V
აქ მრავალია ცისფერი ფერი!
ეს ფერი მარად თვალს ეყვარება,
როგორც ქალწულის სახელი: მერი -
არის ცისფერი და მწუხარება.

გახედე შორს მთებს! გახედე სერებს!
გახედე ტალღებს ჩაქსოვილს ტბაში,
ცისფერი ისე უცხოდ იფერებს
სამოსელს დღეთა ელვარებაში.

სული ეძახის იმ უჩინარ ტყვეს,
ვისაც სიზმრებში უხსნიან ბაგეს,
იისთვის ეძებს იისფერ სიტყვებს
და ცისფერ სიტყვით ეძებს ციაგებს.

***
გზებზე გავედით

როცა ცეცხლია და გადარევა,
როცა ქარია და ამღერება,
არც კაცთმოყვარე ხალხში გარევა,
არც გაჩუმება შეგეფერება.
ქალაქს გველისფერ ცდება ბინდები,
ისევ სხვებს დარჩა ცა ვარსკვლავედით...
ჩვენ გავიარეთ ლაბირინტები
და ქაოსიდან გზებზე გავედით.
იმნაირ დროში ვით არ მახსოვდეს
შენი თვალების წრფელი დიდება?
ო, დამნაშავის შენ არასოდეს
მკაცრი სახელი არ გეკიდება!

***
გიგანტი ყოველი დროის

და გიგანტი ყოველ დროის,
მახვილი და ბრძმედი -
აღიმართა მსოფლიოის
ერთი მეექვსედი!

ერთადერთი არის მხარე,
სად იმარჯვებს სიბრძნე.
ნისლი რჩება საზღვარგარე,
აქ კი - მზეა, - სივრცე!

***
გივიკი ავად არის

გივიკი ავად არის -
ჩვენი პატარა გივი,
აქვს მოლოდინი ქარის -
და პროჟეკტორის სხივი.

ფოთლის ყვითელი ღერო
ამბობს - ღამეა ცივი!
ვნახე: ნიშანი ზერო -
ზერო.. ეს არის გივი.

იყო ნამების მძივი,
აბასთუმანი, ჩაქვი.
მქუხარ რიონთან ტივი,
თეთრი.. პატარა თაგვი.

***
გმართებს ტირილი ..

გმართებს ტირილი და ცრემლთა ფრქვევა,
სტიროდე ადამ, სტიროდე ევა.

დასწვით, დასდაგეთ ოცნების ფერფლი,
ბოროტი გველის მსხვერპლი ხარ, მსხვერპლი!

სევდათ იცვალა თრთოლა ციების,
ღმერთი თარეშობს შურისძიების!

სტიროდე ადამ, სტიროდე ევა,
გმართებს ტირილი და ცრემლთა ფრქვევა.

***
გობელენი

იქაური ცა ფოთლით ქსოვილი,
ლაჟვარდ თვალთაგან გადასულ ნამით
მოველი ღამეს და შენ, სულამით!
ჩემს მკვლელ - მიუვალ ღამეს მოველი.

ალერსთა უხვი და უხმო ველი
დამფარავს ნისლთა წამოსასხამით
და დათრობაში ამ ღამის-ღამით,
უხილავ გზებით შთავა ყოველი.

ტბის პირად, როცა ხეების ხელებს
დაეკიდება მთვარე და ცვარი,
დამთვრალი ბაღი გაშლის გობელენს...

შემოდგომის ცა - ასე დამწვარი,
უჩინარ ჭკნობის ალთა დარევით
ტბას დავეცემი უხმოდ, მკვდარივით!

***
გოგონა

გამიგონე,
არა ერთი ასეთი
მშვენიერი
ფიფქითაა ფარული -
ისევ ის გზა,
ისევ ის აფხაზეთი,
საბოლოოდ
ისევ ის სიხარული.
გამოჩნდება
ქარვით გადაფარული,
ოქროსფერი,
ოქროსფერი თუთუნი,
მხიარული გესმის
ხმა დაღარული,
მხიარულთა მდინარეთა
დუდუნი.
მივდიოდით
გულით მოკისკასეთი,
ვის მოსწყინდეს
ამ გზაზე სიარული?
არის ეს ზღვა,
არის ეს აფხაზეთი,
კიდევ არის
გრძნობა გენიალური:
მთებში აფხაზ
კოლმეურნის გოგონა
დაინახა მოგზაურმა.
გოგონას
მთელ სახეზე
შრომის ჭიაკოკონა
ახალგაზრდას სიხარულად
ეფინა.
ო, იშრომე
ამ ველებში, ამ მთაში,
სადაც ჰყვავის
ქარვისფერი თუთუნი,
სად მიმოზის
და პალმების კალთაში
მდინარეთა გესალმება
დუდუნი.
იგრიალოს
ძველმა მიეთ-მოეთმა,
შეერთება
ძველი ხავსი ეგონოს,
მოგვტაცაო
დროის სიახლოეთმა
მშვენიერზე
მშვენიერი გოგონა.
მაგრამ ძველთა
რას გააწყობს გარისხვა,
აღტაცებამ
ერთხელ დაიმღერა-რა,
დაე, აღსდგეს
ხმელეთი და შავი ზღვა -
ვერ დასძალავს,
ვერავინ და ვერა-რა.
ამოხეთქოს ხმებმა,
ვით ოქროეთმა,
გამარჯვებათ
ახალ ყოფად მოჰკონოს,
სამუდამოდ
სიხარულზე მღეროდეს,
კოლმეურნე
მშვენიერი გოგონა.

***
გორიდან

მე არ მეცალა. გორში დავრჩი სულ ერთი ღამე -
როგორც კი ლიახვს მოედინა დილის ნიავი,
გზა ტირძნისისკენ... ვრცელი ველი ტირიფონისა.
სამხრეთ ოსეთის საზღვართან ვარ. - აჰა, ტყვიავი.
მაშასადამე, ბიჯი ერთი და საზღვარგარეთ!
საითკენაც გსურს, რომ გინდოდეს, წავლენ სიონი,
მაგრამ რა კარგი სანახავი იშლება არე -
სულ ახლო არის თეთრი მთები კავკასიონის.
მთები, რომელზეც, ლეგენდების თქმით, რა ხანია
მუდმივ თოვლი და მიჯაჭვული ამირანია.

***
გოტიეს

თქვენს მშობლიურ სავანეს დაარქვით პიმოდანი.
იგი მარად ფერობდა დელაროშის ფერებით.
ჩვენ ნათელი გველოდა არამცირეოდენი,
არამცირეოდენი დაფნით და დაფერებით.
ბედნიერი იგი დრო, ეხლა უფრო ანკარა!
თვითეულში ელავდა ბრიუმელი ან ლოზენი.
ნეტავი სად არიან ყველა ეს უანგარო
პოეტები, მხატვრები, ქალნი მომიმოზენი?
ირგვლივ მოგონებების თეთრი ნაკადებია,
ირგვლივ ნაკადებია მსუბუქი და ფარული.
მყუდრო ბინა ბრწყინავდა, როგორც აკადემია,
გამოთქმებით ცხოვრება იყო ლეგენდარული.
ჩვენ ვეძებდით რამე ღრმას, გვსურდა რამე ქართული,
რითმა - ნიუანსები, რიტმიული ლანდები.
სად არიან ყველა ამ მორევებში ჩართული
მენადები - გედები და ფრთები - ინფანტები?
ეხლა კი გზა ეკლებზე უფრო უეკლესია,
არავისთვის არ არის სული უფრო სათელი.
ეხლა მარტოდ მარტო ვარ, როგორც მთის ეკლესია
და საკვდავად მიღიმის ჩამავალი ნათელი.

***
გოტიეს რომანიდან

ჩვენ ვიგონებდით გოტიეს გმირ ქალს,
ქალიშვილს ლამაზს, მადლენ დე მოპენს,
რომლის წკრიალა და უდარდელ ხმას
რომანტიული ჟღერა მიმოფენს.

იცით ეს ქალი? მან ერთხელ მხოლოდ
და ერთი კოცნა გასწირა ღამით,
ამით წააგო მან საბოლოოდ,
საბედისწეროდ წააგო ამით!

არვისთვის ამ ქალს, რაც მისმა ხვითომ
სამარადისო დასტოვა ხსოვნა,
არ უკოცნია, არა იმიტომ,
რომ ალერსი არ ესიამოვნა -

არამედ მისთვის, რომ შეუშინდა
განმეორებულ კოცნათ მოწყენას;
იმ ერთ სიყვარულს დაარქვა წმინდა,
შეუდგა მართალს და გმირულ თმენას.

მან თავის გულში კოშკი ააგო
და თავგანწირვას იტანს ქალურად.
რა მოიპოვა ან რა წააგო,
ასე დიდად და ასე მალულად?

მადლენას უყვარს ჭიქა ციმციმა,
ცეცხლთან იმის ბროლს უცქერის ლამაზს -
სანამ გულწრფელად არ გაუღიმა
ოქროს ღვინოში ნაპერწკლის თამაშს.

ეჰ, ნუ ვიგონებთ გოტიეს გმირ ქალს,
ქალიშვილს ლამაზს, მადლენ დე მოპენს,
რომლის წკრიალა და უდარდელ ხმას
რომანტიული ჟღერა მიმოფენს.

***
გრიგალი

ჰაერი სერავს სერებს ფერებით,
გრიალებს ქარი.
ფშნებში ჩამპალი ჩალის ღერებით
გრიალებს ქარი.
მდინარის პირად ჩინარი გახმა,
გრიალებს ქარი.
შარაზე, წყალზე, გამოღმა-გაღმა
გრიალებს ქარი.
უდაბურია ადგილი ნავის,
გრიალებს ქარი.
გრიალებს ქარი და ქარი ბღავის,
გრიალებს ქარი.
შუა კერასთან ცეცხლი იალებს,
გრიალებს ქარი.
სახურავებზე ქარი გრიალებს,
გრიალებს ქარი.
საქართველოა ეს მთა და ბარი
თუ ის არ არი?
სინამდვილეა ეს თუ ზღაპარი?
გრიალებს ქარი.
გრიალებს ქარი ველად და ბარად
გრიალებს ქარი.
სიცოცხლე არ ღირს უშენოდ არად...
გრიალებს ქარი.
უცებ ზღვის ღელვა ქაფა-რეული
მიმზერს მზისაგან,
იგი მეძახის სიზმარეული
სიცოცხლისაკენ.
თავისუფალი, ლაღი, ძლიერი
ბედისთვის ომი!
ცეცხლის ნავები და კადნიერი
ოცნების ნდომა.
ასე ხმაურობს პოეზია
და ეპოქები,
იქ ჯოჯოხეთზე უტკბოესია
აბობოქრება.
აგერ ხომალდი - ჰორიზონტის
ფრთით დალურჯული.
იქ, ქარიშხალთან უნდა ჰქონდეს
გრიგალს ჩურჩული.
მე მაგონდება გზა ცხოვრების,
ბედის მშვილდები...
დროის წერათა ამთოვრებას
რომ ასცილდები;
იქ ქარის გზაა, უცნობ მხარეს
რომ მიუწია.
ესაა მძაფრი და მშფოთარე
რევოლუცია -
ადამიანურ ძლიერების
აღიარება.
ესაა თამამ ქვეყნიერების
გულში ტარება.
ოკეანესთან დამეგობრება
ზღვებმა დამარხეს -
ზღვა კვლავ უბრუნებს ჩემს ცხოვრებას
აზრს, სიამაყეს.
ისევე გულის სიახლით მდნობ
მიწიდან, ციდან,
დაუსრულებელ მორევებს ვგრძნობ
ყოველი მხრიდან.
ყოფნა ასეთი... ო, არ კმარა...
ყოფნისთვის თასი
მზე ზღვაზე ჩადის: ეს ანკარა
დეკადანსია.
მე ველოდები:
ცას ხანძარი გადანთებია
ოქროს ზოდები
მიმდინარე ტბებად დგებიან.
აქ მნიშვნელობა არის ბასრი
ფერთა ავსების,
მკვეთრი, ახალი, მტკიცე აზრი
დისსონანსების.
და უბოლოოდ მშვიდი ცის გრძნობა,
გრძნობა ფერებით,
ო, ეს მშვიდობა
შორით ნთებული
ადამიანურ ძლიერებით
მოპოებული.
ზღვა და მზის ჩასვლა.
რევოლუცია და მშვიდობა.
სიცოცხლის გაცვლა,
უამიდობა.
ქარით ხარხარებს ქუხილი მუქი,
გრიალებს ქარი.
კიდეებს ცვივა ფერადი ქაფი,
გრიალებს ქარი.
აღვიძებს დევებს დემონის დაფი,
გრიალებს ქარი.
ცას სისხლისფერი მოედო ლუქი,
გრიალებს ქარი.
ზღვას ალმაცერად დაენდო შუქი,
გრიალებს ქარი.
დაწეწილია აფრათა ძაფი,
გრიალებს ქარი.
მეცხრე ტალღაა, მეათე ლაფი,
გრიალებს ქარი.
მეასე გრგვინვა, ელვა და ბუქი,
გრიალებს ქარი.
მე დავინახე მცურავი სული.
მე მისი წელი მეგონა თლილი
ვენერას წელი.
ვიგრძენი გულის მისისა ვნებით
ავადმყოფობა.
ო, მისი თმები... სურნელოვანი ობობას ქსელი,
საიდანაც სწოვს ბაგეებს ბაგე,
როგორც ობობა...
თვალები ფეთქდა, ვით სავსე თასი
ღელვიდან, სადაც მეფობს ეკსტაზი.
მას იტაცებდა ელვათა რკალი
და სული იგი იყო გრიგალი.
ქალნი ზღვის პირად იფენდენ კდემებს -
ზღვას გასცქეროდენ.
ზღვას გასცქეროდენ, ელოდენ გემებს
და თან მღეროდენ:
მზევ ჩამავალო, რიდეებს ჰშვენი -
ნაზი დობილი...
გიყვარდეს მარად ოცნება ჩვენი
გულგაპობილი.
კარგია ბედის ეს მღვრიე ტბორი,
გრიალებს ქარი.
კარგია გემთა რონინი შორი,
გრიალებს ქარი.
ძლიერი სივრცის გრიალებს გორა,
გრიალებს ქარი.
ნისლს გაერია ჰაერი მლაშე,
გრიალებს ქარი.
ნაპირს მოადგა გემები: ვაშა!
გრიალებს ქარი.
და მზეც ჩავიდა ღრუბლებში: აორა!
გრიალებს ქარი.

***
გრიგალმა გადაიარა

გაბედე გულში ჩახედვა,
იქ ნაპერწკალი ცივდება,
მალე სხივები გრძნობისა
ფერფლებად გადაცვივდება.
უჩქარე ისევ გაღვივდეს,
უჩქარე ისევ აენთოს,
ის საჭიროა ხალხისთვის
რომ სიბნელის დროს დაენთოს.
ხალხი ჯერ ტკივილებშია,
ოდნავ მოშუშდა იარა,
იქ ხომ მძლავრმა და მქუხარემ
გრიგალმა გადაიარა.

***
გრიგალს, ქარიშხალს ვსვამთ ამის შემდეგ

ხომალდს, ქაფიან ქარებში მავალს:
მან მოიტანა ოცნება დღემდე.
იგი გრიგალებს გადურჩა მრავალს:
გრიგალს, ქარიშხალს ვსვამთ ამის შემდეგ.

***
გრძნობა აღელდა ..

გრძნობა აღელდა, სული ამბოხდა,
გულმა გასტეხა სიწმინდის ფიცი.
და რაც ცამ წმინდა აპკურა,
დალეწა, დასწვა, გაანადგურა.
მთვრალი ვიყავი და აღარ ვიცი,
ეს დამესიზმრა თუ მართლა მოხდა!

***
გრძნობა, რომელიც დაკარგულია

ის მღერის როგორც დარის დარება,
იმისი გული - ხალხის გულია.
მასში მოისმის იდუმალთა ხმათ მწუხარება,
გრძნობა, რომელიც დაკარგულია.
ის ხეტიალობს ასეთნაირ განწირულებით,
როგორც სამოთხის დახურულ კართან,
გულზე აჩნია უკურნავი დროის წყლულები,
გაუნელებელ ცეცხლთა და ქართა.

***
გრძნობათა ფერფლი

ველნი ჰყვავიან,
გულო, დაწყნარდი!
ადრე თუ გვიან
სიცოცხლის ვარდი
ბედნიერებად გადაიშლება...
დროც ხომ წინ მიდის,
დროც ხომ იცვლება?!
არის სადღაცა ნეტარი მხარე,
არის წმინდა ცა
შუქით მგზნებარე.
იღვიძებს ველი საგაზაფხულო,
დაწყნარდი, გულო,
დაწყნარდი გულო!

***
გუბე

ეს მდინარენი შფოთიანნი - ეს სისხლის დღენი
უცებ გაჩერდა - კოსმიური შეიქნა გუბე -
აპოკალიპსის გადაიმსხვრა კლდეებზე ცხენი,
ამოტივტივდა ხვეულების უბიდან უბე.

ირევა ყვითელ ჭაობების ბრმა ზედაპირი,
კრეისერების ნაფოტები, მისი დროშები.
გამორიყული დამხრჩვალებით სუნთქავს ნაპირი,
ცოცხალი წარღვნის უდარდელად გარდამომშვები.

აშმორდა გუბე... მაგრამ მკაცრი საათი რეკავს.
გამოიღვიძეთ! შურისგება არყევს ნიობას -
გადაირღვევა ნაპირები... და გადალეკავს
ძველს, ეხლა მაინც დაღუპვის ღირსს კაცობრიობას...

***
გუგუნი ძველი ბუხრის ..

ციკლიდან „პაციფიზმი“

გუგუნი ძველი ბუხრის
სხვანაირია დღეს.
მოხუცი ქედს არ უხრის
გახსენებათა ტყეს.

მოკრიალებულ ეზოს
თვალი უღიმის რულს -
რაგინდ ისარი ესოს
კაცის ზღვასაებრ გულს.

***
გულთა კავშირი

ხედავ, გაშლილი
სივრცეა წინა -
წარსულს იგონებს
ზვირთთ ოხვრა ხშირი:
„სხვადასხვა ჭირმა
წაისისინა
და მიაძინა
გულთა კავშირი“.

სად შეაჩერა
მერანმა ფრენა?
სად შთაესვენა
ბარათაშვილი?..
მესმის, ვით მაშინ,
მზიურთა ენა:
„სადაც ესვენა
გულთა კავშირი“.

ეს წინად იყო,
ოდეს მრავალი
სამშობლოს ჩვენსას
ჩაგრავდა ჭირი.
დღეს მქუხარეა
ხმა აღმავალი:
გულთა კავშირი,
გულთა კავშირი!

***
გული

მის სუფევას ვგრძნობ, როცა თვალთგან ცრემლები მდივა:
მეგობრად მყავდა დასახული მოსისხლე მტერი!
ფარულ ჯადოთი გზას რკალავდენ, როგორც ეკვდერი,
დალილას ლანდი, ვიქტორია, ლედი გოდივა.

მათი ხელებით დასრესილი ოცნებას სცვივა
გაზაფხულებად აფოთლების ხშირი ჩანჩქერი..
დაწყვეტილ ვარდებს ძალამოკლულ თვალით დავცქერი...
ო, რანაირი გულდაწყვეტით ბაღში მივდივარ!

აღმოხდა მთვარე! გაანათა უსივრცო ბაღი,
მაღალ ღეროზე გაიშალა გრძელი ზამბახი,
მაგრამ მის გაშლას სიხარულით არ ვეგებები:

ზამბახთა შორის ყრია თეთრი ქანდაკებები,
თეთრი ძეგლები, და იმათ ქვეშ ობლად მარხია
გული, უგონო სიყვარულმა რომ შეარყია...

***
გული გრძნობს

ავტომობილის მღვრიე თვალებს დარევდა სევდა,
ელვარე ღამე აყირავებს ზამბახთა კალათს,
შენ გახსოვს? მღვრიე ქარიშხალი ჰაერს რომ რევდა.
გული გრძნობს ღალატს.

მწუხარე თოვლში წამიყვანა ფერადმა გემმა,
წინად ანგელოზს - დედამიწას ვუცქერი ჯალათს,
ო, შურს იძიებს უსათუოდ როსმე ბოჰემა.
გული გრძნობს ღალატს.

***
გული და მზე

მზე დასავლით ესვენება. საღამოა.
შენ ნუ სწუხხარ.. მზე შუქმფენი კვლავ ამოვა.
შენი გულის მზე მარადის უნდა თრთოდეს,
თუ გაცივდა, არ ამოვა არასოდეს.

***
გული სავსეა იმავ ჩრდილებით ..

გული სავსეა იმავ ჩრდილებით,
მე ისევ ისე იმ ბაღში გიცდი,
უბრალო ვარდით და ყვავილებით
გატაცებული, როგორც არტისტი.
გადმოაშუქე, გულო, მზეები,
ეს მინდორია, ეს მდინარეა,
ჩემი მზე, ისევ უბოლო გზები
და ბეატრიჩე პორტინარია.
ინფანტებისა გაცივდა კრება
და მუმიები თბება ამ მზეზე
და თვითეული არჩდილი ჰქრება,
როგორც ტუტმესი, როგორც რამზესი.

***
გულო, რა გემართება?

შემოდგომის ყვავილებს
დიდებასთან მივიტან,
ერთი შორი ოცნება
მახსოვს ძველ მოტივიდან.
ვარდები არ არიან,
მაგრამ რა მევარდება?
სულო, რა გემართება?
გულო, რა მოგივიდა?

***
გულს ნუ მოიყვან...

გულს ნუ მოიყვან,
გულს ნუ მოიყვან,
დალიე ქვეყნის შესანდობარი,
დრონი მოირღვენ...

პირველს საშინლად დასწვა მეორემ
სახე, გვერდები.
გულს ნუ მოიყვან, კეთილო, თორემ
ადრე დაბერდები!

***
გულში მწუხარე ის მორევია ..

გულში მწუხარე ის მორევია,
რომელსაც გული ვერ მორევია.
მე იდეა მაქვს სხვა განაზრახი:
ვით სიყვარული, მძლე ხელოვანი,
როგორც სიცოცხლე არა ნაძრახი,
როგორც სიკვდილი სახელოვანი.

***
გურიის მთები

წინ, მეეტლევ!
ეგ ცხენები გააქანე, გააქანე!
მსურს, რომ ერთხელ კიდევ ვნახო გაზაფხულის მთები მწვანე,
მსურს, რომ დაფნით გადავხლართო მძიმე ფიქრთა
ოკეანე...
წამიყვანე!
მთები! როგორ შვენის მათზე გაზაფხულის ბუჩქ-ფოთოლი,
როგორ შვენის ველზე ნამი, გამჭვირვალე, როგორც ბროლი.
ცა ისეა მოწმენდილი, ცა ისეა შეუმკრთალი,
რომ ანგელოზს დაინახავს მოდარაჯე კაცის თვალი.
კიპარისი ისე ღელავს, ისე ღელავს, ისე ღელავს,
ისე ტოკავს, ისე ტოკავს, როცა ქარი გადათელავს,
წყარო, კლდეში მოჩუხჩუხე, წვეთანკარა, ვით ცის ვნება,
დაფნის ბუჩქთა მწვანე ჩარჩოს ეომება, ეხეთქება.
და ჩანჩქერი, მთით ნასხლეტი, დაფერილი დილის სხივით,
ძირს ეშვება და იფრქვევა და გადადის რძის ქაფივით.
ვდგავარ მთაზე... და სიჩუმის იდუმალი მესმის ენა
და მიტაცებს სწრაფი ფრთებით პოეტური აღმაფრენა.
ვხედავ სურებს, ვხედავ დაფნარს, ვხედავ მდუმარ ნასაკირალს,
ვხედავ სოფლებს სიცოცხლისას, განახლების თვალით მზირალს.
ჩუმად! ვიღაც მღერის მთაზე... რა ძალაა ამ ტკბილ ხმაში,
არსად ისე არ მღერიან, როგორც აქ, ამ ქვეყანაში,
არსად, არსად არ არსებობს ბრძოლის ჟინი, ბრძოლის ქარი,
არსად ისე არ გადმოხეთქს უკმარობის ნიაღვარი,
და არსად მთელ ქვეყანაზე არ ჰკოცნიან ისე ვნებით,
ისე ცეცხლით, ისე ჟინით და იმგვარი გატაცებით.
ვერსად ისე ვერვინ გაგხვევს გამოუცნობ ცეცხლის ტბაში,
როგორც ლერწამ-ქალწულები აქ, ამ წარმტაც ქვეყანაში.
და, მეეტლევ,
თუ მათ ალერსს ვერ ვეღირსე, გეთაყვანე,
საალერსოდ ისევ მიწვევს გაზაფხულის მთები მწვანე...
მაშ, გარეკე ეგ ცხენები,
სადმე შორს, შორს წაიყვანე,
გამაქანე,
გამაქანე!

***
გუშინ, დღეს და ხვალ

მხოლოდ ყოფნა დღევანდელი განმინათე, რომ მალხენდეს,
რომ სიცოცხლის ნათელს მფენდეს, რომ ბრწყინავდეს ვით კანდელი,
რომ ეს ყოფნა დღევანდელი ხვალის ძლიერ ბედს დაშვენდეს,
დაშვენდეს თვით გუშინდელ დღეს; დამავიწყე წინანდელი.

***
გუშინ, მთელი დღე

გუშინ, მთელი დღე მე ქალაქგარეთ
ვხეტიალობდი, ღრმა იყო წყლული.
ჩემს ბინაზე კი ღამით დავბრუნდი,
ისევ იმ ფიქრით აღელვებული.

არ მსურდა სანთლის გაჩირაღდნება:
საკმაო იყო მთვარის კაშკაში,
ნათელი უხვად შემოდიოდა
ღია სარკმელში და ფანჯარაში.

სარკის სიღრმეში მე დავინახე
მოგონებისა სახე ვნებული,
ვით მოჩვენება - მთვარის ნათელზე
ღიმწაშლილი და გაფითრებული.

დიდხანს ვუცქერდი ჩემს მეორე ჩრდილს,
დიდხანს მის სახეს ვუკვირდებოდი;
ვიტანჯებოდი, ო, მშვენიერო,
და იმა ტანჯვით იქვე ვტკბებოდი!

***
და ამაოდ გეძებენ ..

და ამაოდ გეძებენ -
მეგობრები თვალებით:
ყველა გულმოკლულია
შენი გარდაცვალებით...

ყველამ ნახა წამება!
ყველას ახლოთ გვყოლია -
დემონებად - სიცივის,
ციხის მელანხოლია;

ეხლა - შენთან ქვითინებს,
რომ გზას არ გადუხარე,
შენი სულის მიმღები
ანგელოზი მწუხარე.

***
და ბევრი რამ მინდა გიამბო

მინდა გიამბო... და ბევრი რამ მინდა გიამბო,
მშვიდობიანი აღარა მაქვს ცხადი და ძილი,
რაც რომ ერთმანეთს ჩვენ დავშორდით ცხოვრების ზღვაზე,
რაც რომ მე შენი არ მინახავს კარგი ღიმილი.

მე კვლავ ვნახულობ შენს სამარეს, იგი პირველი
შენი ალერსი გაციებულ გულს არ სჭირია.
ნეტავი მხოლოდ ცრემლი მქონდეს! დიდი ხანია,
დიდი ხანია, რაც იმგვარად არ მიტირია!

***
და გაფითრდა

და გაფითრდა ქალის სახე, და გაფითრდა ქალის სახე,
როცა კოცნა პირველ ტრფობის მის მხურვალე ტუჩს შევახე.
და გაფითრდა ის მაშინაც, როცა იგრძნო რაღაც ძალა,
და გაფითრდა, როს ამ ძალამ წინ სხვა მხარე გადუშალა.
და მე მახსოვს, მხოლოდ ერთხელ, სახე გაუალისფერდა,
ალბათ ტრფობამ გაიტაცა და თან გულიც სძგერდა, სძგერდა,
და გაფითრდა... ვნახე ბოლოს კუბოში რომ იწვა წყნარად,
თვალდახუჭულს საკმეველი გარს უვლიდა ნაზ-ნარნარად.
და ყვავილთა შორის იწვა სანთლისფერი მისი სახე,
როს მხურვალე ჩემი სული გაცივებულ ტუჩს შევახე.
და მას შემდეგ ვერ ვიცილებ უჩვეულო ფიქრთა კრებულს,
და ვიგონებ, და ვიგონებ ქალს, სიკვდილით გაფითრებულს.

***
და სისინებდენ, სისინებდენ ჩალის ღერები

მოჰქროდა ქარი სუსხიანი
გიორგობისთვის.
ვრცელ ტრანშეებზე დასცქეროდა
ვრცელი, სერები,
სანთლის ღერებად ჩარიგებულ
ოქროობისთვის
სალამურებად სისინებდნენ
ჩალის ღერები.
გარეულ იხვზე მეოცნებე
და სულწასული
სდუმდა ბათურა, დასერილი
ჩალის ფერებით,
ყვითელ პარკებში აბრეშუმად
ცაზე ასული
სულ სისინებდნენ, სისინებდნენ
ჩალის ღერები.
მზის ჩაგორებას ფერი ედო
უცხო სურნელის,
ჭილოფის ქუდით იყო ველი
და ნამქერები,
როგორც თითები მომაკვდავის,
განუკურნელის,
ნერვიულობდენ ჩამომხმარი
ჩალის ღერები.
გაყვითლებული ჯარისკაცის
ჰკვდებოდა გრძნობა.
ის დაჭრილია. რა ამაოდ
მას ეფერები.
აგონდებოდა მას ქარხანა,
დედა, ბავშვობა...
და სისინებდნენ, სისინებდნენ
ჩალის ღერები.

***
დაბმული ჭინკა

ჩემი სამწერლო მაგიდის ფეხზე
მიბმული ჭინკა
ტირის: რად გინდა, რად გინდა ლექსი
და ალის ჭიქა?
რად გინდა ბროლის რიტმი, მუსიკა?
სიკვდილი გელის!
წრიალებს ჭინკა, ხმაურობს ჭინკა
და მწარედ მწყევლის.
არის აქ შეშლა და ჯოჯოხეთი
თუ ისტერია -
შენ მართალი ხარ! მართლაც, რომ ბედი
არ მიწერია!
შენ მართალი ხარ! ლურჯი ედემი
ქარმა დაბურდა,
მაისი გაჰქრა და ბაღი ჩემი
გაუდაბურდა!
უჩინრად რბიან დღენი და თვენი,
არ ვთვლი მათ დენას
და გამარჯვება, უდაბნოვ, შენი
მე მართმევს ენას,
საუკუნეთა ვდგევარ წინაშე
ასე გულმკვდარი,
თან ქვითინებენ: ჭინკა ბინაში
და გარედ ქარი.

***
დაბრუნდა გრძნობა და სისადავე

დაუნდობელად თვალებ-აშკარა
წინ მიდიოდა ცეცხლის კანკელი,
როცა დემონმა აალაშკარა
უდაბურება და ღრიანკელი.
ძვირფასი შხამით სავსე ფიალა
მე გამოვცალე ქვეყნად, მეგონა.
სულში გრიგალმა გადიგრიალა,
სამუმს სამუმი გადაეკონა.
ვერ დავუკავე მერანს სადავე,
გულმა ხალისი ვეღარ დამალა,
მოვიდა გრძნობა და სისადავე!
ისევ დაბრუნდა ჩვენი ამალა!

***
დაბრუნება

ლიხს აქით და იქით, მტკვარს, ლიახვს და ფაზისს,
არქმევენ უდაბნოდ გადაშლილ ოაზისს,
სადაც მზე მწველია, ცხელია დარები,
მცხეთაში გრიალით მიჰქრიან ზარები,
გუგუნებს იტრიის ხეობა უღრანი
და ოხრავს წარსულზე ნანგრევი მუხრანი.
ყოველგან უჩინრად ტირიან დანაკლისს
თამარის ტაძრები და ძვლები ირაკლის.
და
ყოველ საფლავზე, მზის ყოველ ღეროზე
ხაზებად იშლება ეროსი,
სიონი მთაწმინდად, გეგუთი გელათად,
არაბთა თვალები, ქცეული ელადად,
აზია -
აღელვებს ოცნებას.
საღამოს ლანდები, ვით ბინდი ნიავის,
მიდამოს სდებია.
გინახავთ თქვენ ფერი დაბინდულ ქლიავის? -
ეს ჩემი სამშობლო მთებია!
მე რაღაც იდუმალ მოლოდინს ვუნდები...
ირგვლივ ზვირთებია
და გემი “დალანდი”, რომლითაც ვბრუნდები.

***
დაბრუნებისას

თვალმოუწმენდი
ლექსებს ვუსმენდი -
სად მონუმენტი
სდგას დიდზე დიდი.
მიმყავდა გემი
და ნუგეშმცემი,
ოცნება ჩემი
ეფემერიდის.

***
დაგიფარავენ

მივეჩქარები იქ ხელაღებით,
სადაც არაგვი მოჰქრის გიჟური,
სადაც ბაღებით და ვენახებით
ციხიდან შუქი გამოიჟურა.

ვარსკვლავი მოსწყდა, როგორც ფარვანა.
ძვირფასო მთებო, რაღაც იშვიათ
ძალით მწვერვალნი დაგიფარავენ,
ვარსკვლავები რომ ცად გაგიშვიათ.

***
დადგა აგვისტო

დადგა აგვისტო. ცა რიდეული
დაისიცხება ისევ დილდილით,
ქალაქს ედება მზე თვითეული
ყაყაჩოებით, ტუხტით, პილპილით.

ისევე ჩქარი და უძლეველი,
ვიცი, რადა ვარ ასე ქარული,
ჯერ ყველასაგან მიუკვლეველი
აღმოვაჩინე მე სიყვარული.

ეს სიყვარული დააცხრობს გოლვას
და გაგიჟებას უფრო უარესს,
სურვილი ისევ უშენს რევოლვერს
ცას რომ ღრუბლებმა გადაუარეს.

ღრუბლებო შავო, მზეო საპყარო,
მე აღტაცების ზღვაში შეველი,
აღმოვაჩინე მთელი სამყარო,
ქვეყნისთვის ჯერაც მიუკვლეველი.

***
დადგება დრო სანატრელი

მთას მიეფარა
დღის მნათობელი
და შემოგვერტყა
გარშემო ბნელი.
უცებ დადუმდა
ყველა სულდგმული,
შეწყდა სიცოცხლე
და სიხარული...

გამეფდა ღამე
ბარად, მწვერვალზე
და ბოროტება -
სიმართლის ქნარზე,
მაგრამ დადგება
დრო სანატრელი
და მოგვინათებს
შუქი ცხოველი!

***
დაე, შეებას მკაცრად ჯარი ჯარს...

დაე, შეებას მკაცრად ჯარი ჯარს,
ვიცი, განანოთ ქცევა უცვლელი,
სულყველამ იცის, რა გვირჩევნია,
თბილი საწოლი თუ ბრძოლის ველი.
ულტიმატუმი? ძალიან კარგი!
უნდა დაინგრეს სამყარო ძველი!
შენ იმუქრები თბილ საწოლიდან,
სად საწოლი და სად ბრძოლის ველი?

***
დავასაფლავეთ

ნაზი ყვავილი ობოლ საფლავსა,
ობლად მიგდებულს, კვლავ ამშვენებდა,
გაზაფხულისა ნიავი ნელი
სურნელსა არეს მიმოაკმევდა.
სიჩუმე იყო სასაფლაოზე,
ეთერის სული აქა-იქ ჰქროდა,
იცრემლებოდა ვარდი მდელოზე
და გულ-საკლავად წყარო სტიროდა.

დიდი ხანია, რაც მეგობარი
ჩვენთან არ არის: დავასაფლავეთ!
შემომეჩვია სევდა საზარი
და გულ-ღვიძლს მიღრღნის ნელ-ნელ და მწვავეთ.
მეგობრის სახეს სხვა ძლიერება
თვალ-წინ მიხატავს ძილში თუ ცხადში.
მრავალთ ძალ-ღონე ქვეყნად იხრწნება,
ის კი - სიბნელით მოცულ საფლავში.

ოჰ, ქარიშხალო, გთხოვ, გევედრები,
საბედისწეროდ გაშალე ფრთები,
ნუ გებრალება ახალ-გაზრდობა,
ჩემი სიცოცხლე და იმედები.
ნუ გებრალება ჩემი ყვავილი,
დაჰქუხე რისხვით, დაჰქუხე მწარეთ,
სულს არ სტანჯავდეს მეგობრის ჩრდილი
და აღარა ვსთქვა: „დავასაფლავეთ!“

***
დაიმახსოვნე დარიგება ჩემი, ოლია ..

დაიმახსოვნე დარიგება ჩემი, ოლია,
არ დაგვიანდე სახლში მოსვლას, როგორც წუხელი,
თორემ არ გარგებს ამის შემდეგ ოხვრა-წუხილი,
მოსკოვში თურმე მშვენიერი ბავში გყოლია.

მოსკოვი, ვენა და პარიზი თვალმა მოლია,
მინახავს ქართა და გრიგალთა მძიმე დუელი.
აგდევნებია ღამეები თვალგაუხელი,
აღფრთოვანება, მწუხარება, მელანხოლია.

დასაძინებლად მიშოვია მხოლოდ სკამები,
ვით ჩვეულებით, კავალერებს გრძნობენ დამები,
შენმა ოცნებამ კავალერი გულში იგულვა.

მაგრამ სხვანაირ ხასიათზე დამდგარი დილით,
კიბეებიდან შენ დაეშვი ჩქარი სირბილით
და გაისმოდა შენი მწარე წყევლა და კრულვა.

***
დაიღუპა ის ხომალდი

დაიღუპა ის ხომალდი დიდიხანია,
ო, რამდენი მწუხარება ამიტანია.
იგი აწ ჰქრის ზვირთთა შორის როგორც ჩვენება
და ღელვაში არ აქვს სული და მოსვენება.
ხან აქ, ხან იქ მიაქანებს ღელვა შორითი
და აფრებში მწარედ იბრძვის ქარი ბოროტი.

***
დაიძინე!..

ეძინებათ ცის ვარსკვლავებს... ეძინებათ ტბის ფერიებს...
მთვარის სხივი ცაზე ღელავს, თითქო ღრუბლებს იგერიებს.
ეძინება ყვავილთა გუნდს, არემარეს ეძინება...
დაქანცულ ველს, მდუმარე მთებს ღამის სუნთქვა ეფინება.
დაიძინე, ტყის ფოთოლო, დაიძინე, ქვეყნის სევდავ!
დაიძინე, არემარევ, დაიძინე, შემოხედვავ!
დაიძინე, ცის კამარავ, შენც, ყვავილის ცელქო მუმლო!..
დაივიწყეთ ხევხუვებში მიმალული საიდუმლო...
დაიძინე, დაიძინე, ფიქრთა შორის, შავო მთაო!
ნანას გეტყვის ნელი სიო და მდუმარე სასაფლაო...
ჯერ არ იცი, რისთვის ცოცხლობ, რად არსებობ, ვისზე ფიქრობ...
ჯერ სიჩუმის მტანჯავ ძალას ვერ გაფანტავ... ვერ ჩაიქრობ...
როცა ნისლი დაგაწვება, არ დაღონდე, ჩემო კარგო!
მსურს მომავლის სიხარული შენს სერებზე შემოვქარგო!

***
დაიძრა ქვეითი ჯარი

დაიძრა ქვეითი ჯარი,
აქუხდა არტილერია.
კვლავ საზენიტო გრიგალის
მალ-მალი ხმა შეერია.

გლეჯენ, სრესავენ მტრის ტანკებს
გზებზე ტყვიების მტვერია.
ხანძრებს - ზეაწვდილს ცათამდის,
ღრუბლები დაუფერია.

აწ საქმე მიდგა ცხენზედა,
ცხენიც აფხაზის ჯერია.
უნდა გენახათ იმ ცეცხლში
რა ფიცხი და ძლიერია.

არა ერთს და ორ ქარიშხალს
და გრიგალს გადამწვდენარი,
ტყვიების სტვენას ხვდებოდა
ჩემი ფრთიანი მერანი.

თოვლი, მიდამო ტრიალი,
მიყრუებული შარები,
მივადგებოდით ქალაქებს:
აბა, გაგვიღეთ კარები.

ეხლაც საქმე დგას ცხენზედა,
ცხენი კი ჩემი ჯერია.
ერთობ ბევრი რამ გადაგვხვდა;
სწორედ რომ ასაწერია.

***
დაიჯერე, თუ არ გჯერა

დაიჯერე, თუ არ გჯერა,
რომ ეს გლოვის ზარებია,
არ მინახავს შენი მზერა
და არავინ მყვარებია.
დაიჯერე, თუ არ გჯერა,
მოვიარე მიწის კალთა,
თან დამდევდა ბედისწერა
ჩემთა უგზო ხეტიალთა.

***
დალუქულ ფოლიანტთან

დგება იქ, სადაც წარსულის მიერ
დალუქულია ფოლიანტები,
რათა მშვენიერ ოცნების ზიარ
არ შეაშფოთოს მკაცრი ლანდები;

მაგრამ ლუქახსნილ რელიკვიების
ეხლა დალუქვა მას ეძნელება
და სურნელება მათი იების
ესმის, ვით მძაფრი საშინელება.

***
დამნაშავე ხარ...

დამნაშავე ხარ.. შენ ხომ პირველად
ჩატეხე ჩვენი საერთო ხიდი.
მაგრამ ყველაფერს შენის ტანჯვებით
და შენის ცრემლით გამოისყიდი!
ცდებოდი, როს სხვას მოღალატედ და
ცხოვრების ამრევ არსებად თვლიდი,
მაგრამ ყველაფერს შუაღამისას
იდუმალ ლოცვით გამოისყიდი.
სპეტაკ სიყვარულს შენ თვალთმაქცობად
და ჩვეულებრივ სისუსტით ხსნიდი,
მაგრამ ამასაც შენი ნაღველით,
დამწველ ნაღველით გამოისყიდი.
წაიღე... გქონდეს იმ ცოდვის ნაცვლად,
რაც ძალუძს მოგცეს იმ ახალ ვნებას.
მე დავიტოვებ მხოლოდ იმ წარსულ
დროების ნაცვლად: შურისძიებას...

***
დამშვიდდი, ქარო!

კოშკიდან ერთი ნათობს სანთელი,
უდაბურ მთიდან, უდაბურ ტყეში,
რა ცივად მოდის ქარი და თქეში,
რა მძაფრად კვნესის კორიანტელი.

კოშკში კი მყუდრო ანთია კერა,
ნაპერწკლებს ისვრის ყვითელი ალი,
არ შესდგომიან საუზმეს ჯერა
მთიელი ვინმე და მისი ქალი.

დამშვიდდი, ქარო, რა გემართება,
ასეთი წვიმა ნეტა რა არის?
და ქალი სწრაფად მიემართება,
რომ გრიგალისგან ჩაკეტოს კარი.

ყვითლდება ჩალა შესაკონელი
და მეურმეებს ფეხქვეშ ეგება,
ვინ მოგზაურით, რა საქონელი
ამ ბნელი ღამით მიირეკება?

***
დამშვიდობება

ეტლს თან მიჰყვება მყუდრო სოფელი
და შემოდგომა შეუდარველი:
ქალწულთა ბედი და ღვთისმშობელი
იყოს მარადის შენი მფარველი!
ნურავინ ქვეყნად ნუ დარდობს შენზე,
ბედნიერებას შენ აღარ ელი.
უფალი იყოს ცოდვილის შემწე,
მადონა იყოს მისი მფარველი.

***
დამწველი თავის სიმშვენიერით

დამწველი თავის სიმშვენიერით,
დამშვენებული უხვი განგებით -
ფეხთან პერანგი იწვა ცბიერი,
როგორც ელვარე ფარშავანგები.

შიშველი, წმინდა, როგორც ნაკადი!
დიდხანს საჭირო არ იყო ხვეწნა,
უცხო სახეზე შემონახატი,
წარბები - მშვიდი და თმები - ძეწნა.

მე სხვა ქალებს ვერ დავემალები,
მათში ბევრია პროზა, ქრონიკა,
მაგრამ სხვა იყო შენი თვალები
და შენი კოცნა... ო, ვერონიკა!

***
დანგრეული სახლი სოხუმში

როგორც სიმსივნე
გადასარევი
ან მოწამლული
რამე იარა,
ისე - ფაშიზმი.
მან მღვრიენარევ
ნიაღვარივით
გადმოიარა.

მან საკუთარი
გადიხსნა ქალა
და ქვებზე თვისი
დაასხა ტვინი.
ახლა, შეხედეთ,
ვით გაქრა ძალა,
როგორ მიიმსხვრა
მომხდურის ჟინი!

სოხუმში სახლი,
ნგრეული მაშინ,
მზად არის თავი
მაღლა აიღოს:
სიმართლეს სწორედ
შეხედოს თვალში,
რანაირიც ის
არ უნდა იყოს!...

***
დანგრეული ტაძარი

წმიდათა წმიდას ვინ შეახო ხელი გრძნეული?
ვინ შეარყია საფუძველი დიადის მცნების?
წმიდა ტაძარი, აწ მოხრილი და დანგრეული,
მუნცა ნაშთია წარსულთა დღეთ ტკბილის ოცნების.
გარნა ვინ მიხვდეს, სად გაფრინდა ლოცვა მფარველი,
როს იხრწნებოდა ულმობელად მის შემნახველი..
ციდგან ქვეყნიურ გულისთქმასა ცით თუ იწოდებს,
ან მაღალს მთასა ობლად მდგარი მოსთქვამს, თუ გოდებს.

***
დანისლულ მთის წვერს ..

დანისლულ მთის წვერს თოვლი ედება,
თოვლი ედება ხევებსა და ბარს,
ყრუდ მოქვითინეს და ცივს ზამთრის ქარს
ავიწყებს მწარე სულისკვეთება
სუსხსა და ზამთარს.

***
დარიალისა ვიწრო კლდეებში

დარიალისა ვიწრო კლდეებში
თერგი მრისხანე, მახსოვს, ცრემლს ღვრიდა!
მეც უნუგეშო და ძლიერ ხმებში
ფიქრი უსაზღვრო კაეშანს მგვრიდა.
სევდიანი და შუქმონავარდე
ცის უდაბნოში სცურავდა მთვარე,
ბევრი ვიტირე, ბევრი ვიდარდე,
ბევრი მწუხარე ცრემლი დავღვარე.
ვეთხოვებოდი სამშობლო მხარეს,
ღრმა ძილში შთანთქმულს, მაგრამ უზრუნველს,
შორს დავეძებდი მყუდრო სამარეს,
უცხოეთისკენ მე ვიშვერდი ხელს.
„ - მძულხარ, მონობავ!“ - ვამბობდი და ხმებს
ცელქი ნიავი სათუთად ჰკრებდა,
„მძულხარო“ - ასე უთვლიდა ზვირთებს,
„მძულხარო“ - თერგი იმეორებდა.
სევდიანი და შუქმონავარდე
ცის უდაბნოში სცურავდა მთვარე,
ბევრი ვიტირე, ბევრი ვიდარდე,
ბევრი მწუხარე ცრემლი დავღვარე!

***
დაუმეგობრდა

დაუმეგობრდა თვით ბუნებას ადამიანი,
მას ქვეყანაზე უყვარს თარეში,
რათა სასჯელი მიაყენოს სხვას შხამიანი
სიხარულში და სიმწუხარეში.

იგი ყველაფერს უპასუხებს შურისძიებით,
რისთვის აქვს კიდევ რაღაც იმედი?
ბუნების ძალთა ტლანქი რისხვა ძველი ციების,
რაზედაც დღესაც სწუხს არქიმედი.

ხან სიცხისაგან თან აყვება მის სხეულს გმინვა,
გავარვარება, ცხელი ანთება.
ხან კი ძვალრბილში გაუჯდება ქარი და ყინვა.
დგას ხან სიცხადე, ხან მოლანდება.

მას ყველა სდევნის გაჩენიდან სიკვდილის დღემდე,
და მხოლოდ აფთარს მშიერს და წყეულს
გაეხარდება, უეცარი სიკვდილის შემდეგ
როცა დახედავს მის გამხდარ სხეულს.

***
დაუძლეველი

ვერდაძლეული გზით შხამიანით,
სიცხით, ჭაობით და ტრამალებით -
მოდის მედგარი ადამიანი
და გული მისი ძგერს გამალებით.
წინად სიმძიმედ მას თავზე აწვა
ამინდი მთების, ამინდი ზღვისა,
მაგრამ გავიდა მცირე ხანი და
ზღვა შეისწავლა, მთაც შეითვისა.
ადამიანმა სძლია ბუნება
და მისი სუსხი, მტრობა მრავალი,
და ეხლა მის გულს ესალბუნება
ცა, სილაჟვარდით ამომავალი.
ადამიანი აქ მოსულა, რომ
მძლეთ შთაისუნთქოს ზეცა მზიანი,
რომ სიხარულად აქციოს შრომა
და იყოს მართლა ადამიანი...

***
დაფიქრდი, როგორ შრომობენ სხვები!

როცა ღვინოში მწუხარებას ჰკლავ, ცხოვრება გაწვდის სავსე ფიალას,
როს უიმედო ფიქრებით ავსებ თავის სიცოცხლის უკეთეს ძალას,
დაფიქრდი, როგორ შრომობენ სხვანი, მრავალ შემხუთველ ჭირში ხვეული,
განდევნე ფიქრი, მახეს რომ გიგებს, უმოქმედობით გამოწვეული.

***
დაფნა

სურნელება ძველისძველი
ექსოვება ნიავებს,
პოეზიის ლაჟვარდ ცრემლით
სველი დაფნის ფოთოლი.

და ოცნება მოგონებას
იით მოაიავებს,
როს მეომარს შუბლს უმშვენებს
ნელი დაფნის ფოთოლი.

ნილოსის გველს უარესი,
მისი შხამის იავებს,
უფრო მძაფრად დაწურული
მწველი დაფნის ფოთოლი.

და ხანჯალით ხშირად ფარულ
მიზანს ულოლიავებს,
ოდეს ხედავს პოეზიას
ნელი დაფნის ფოთოლი.

***
დაღამდება ტყეში ოდეს..

დაღამდება ტყეში ოდეს,
ქარი ფოთლებს აურევს.
იმ მდინარის გეშინოდეს,
რომელიც არ ხმაურობს.

მას ფოთლები აოქროვებს,
ვით ყვავილი ნაოშებს,
წვეთ-წვეთობით წყალს აგროვებს,
ნიაღვრებად გაუშვებს.

დაიძვრება გზა ზვირთული,
როგორც მძიმე ხეხილი -
ნაყოფებით დატვირთული,
ქარით გადაზნექილი.

***
დაღლილ წამწამთ ქვეშ

დაღლილ წამწამთ ქვეშ გამოხედვას უდაბნოსებურს,
რაც დასრიალებს უმიზნობით ხანდახან ქალში,
შეუბოჭია მოძრაობა მთელი ქვეყნისა,
მთელი ქვეყანა გახვეულა ქალის დალალში.

ჩემი ცხოვრება, ვით სხეული დაუმარხველი,
წარსულისაგან სწყევლის, სწყევლის ამ ფერმკრთალ სახეს,
ის ვერ განშორდა განმყინვებელ, მკვლელ თვალთა ცქერას,
ვერ განერიდა თმას მთრთოლავსა და მოცახცახეს.

სიზმართა რგოლში ჯადო მკაცრი ტანჯვა-წამების
მაჩვენებს ხოლმე სახეს მწარეს და სახეს ველურს:
სიზმართა რგოლში მე ვიგონებ ჩემს დამმონებელს,
დაღლილ წამწამთ ქვეშ გამოხედვას უდაბნოსებურს.

***
დაღუპულთ - გამოუსვლელობისგან

მედგრად მიიკვლევს გზას ავანგარდი,
სხვას კი სარდაფში ჩაიყვანს დარდი,
გამოუსვლელი დარდი დამხობის.

არ დაელევა მას სანდომარი,
რომ ცოცხალ-მკვდარის სადღეგრძელო სთქვას,
ცოცხლის კი მხოლოდ შესანდობარი!

ძველი არასგზით არ ეშვება სულს,
გადამთუთქველი და ალიანი -
ხშირად ტაბიძის პურმალით სურთ,
რომ შეიწყალონ ავალიანი!

ხანჯალი მხოლოდ რკინა როდია,
სიტყვაც რკინაა და სატევარი -
და ძირს ეშვება ჯერი ნოტიო
და გზაც არაა მისადევარი!

ეს სარდაფია? აქ მბჟუტავ სხივად
ანათებს სიტყვა, ბოთლი, ლანგარი..
ეს სამარეა - ეს ყოველმხრივად
გადახურული წყევლის სანგარი..

არა, არასდროს რჩევის დამჯერი,
ეს შეჭიდება, ვნება რკინება..
სად თანამგზავრი და მხარდამჭერი.
ათასწლოვანი ბორგავს გინება.

თუ აზიური უკრავს ფანდური,
თუ უცხოური ღმუის ებანი -
ყოველივეში მიმოფანტული
არიან ნგრევის სურნელებანი.

მონტილიადოს უკვდავი ტევრი -
ჭური - იხსნება და იხაპება..
ნიღაბის ახსნა მინახავს ბევრი -
მაგრამ ასეთი განიღაბება?

ძველო დროვ, აი, შენი ნათესი..
ეს სისხლიანი სახე მვნებელი.
შენი ოცნება უპირატესი -
უპირატესი და მბრძანებელი!

აი, ასების და ათასების -
უმეთაუროდ ჩიხში წრიალი..
აი, შხამებით სავსე თასების
მიმოგზავნა და მიმოტრიალი.

ვინ მოიტანა ეს მღვრიე ქარვა,
ეს შემოზღუდვა და შემოქარვა.

***
დახუჭული თვალები

ტბა, ლერწამით შემოსილი,
გამჭვირვალე, როგორც მინა,
თეთრი თოვლით დაიფარა,
უნუგეშოდ გაიყინა.

ეგ თვალებიც, ჩემო კარგო,
წამწამთ გუნდში ჩაიმალა,
სამუდამოდ დაიხუჭა,
როცა სევდით დაიღალა.

გაზაფხული მალე მოვა,
აენთება სხივი მწველი,
ტბაზე გედი აცურდება -
ამაყი და უზრუნველი.

მაგრამ თვალებს, ჩემს მკვლელ თვალებს
ვინ ჩააბნევს სიცოცხლის ძაფს?
გლოვით თავი დაუხრია
შენს საფლავზე ობოლ კანაფს...

ცამ ტბას ცრემლი დააფრქვია,
ზამთრის სუსხმა სხივი მოჰკლა,
მე თვალები დაგიხუჭე,
ცამ საფლავი დაგიორთქლა.

***
დაჰკა წერაქვი!

დაჰკა წერაქვი, დაჰკა წერაქვი,
ჰეი, დაჰკარი!
გადმოანგრიე მძიმე ლოდები
ნიადაგარი.
აგურს-აგური, ფიცარს-ფიცარი,
მკლავი მაგარი,
ვერას დააკლებს ახალ შენობას
წვიმა და ქარი.
დაჰკა წერაქვი, დაჰკა წერაქვი,
ჰეი, დაჰკარი!
მოდის ტრიალი ინდუსტრიალურ
აღმშენებლობის.
წინ, წინ! მაღალი, მშრომელი ხალხის
დროშა აქ არი,
დაჰკა წერაქვი, დაჰკა წერაქვი
ჰეი, დაჰკარი!

***
დაჰკარ, ორკესტრო!

დაჰკარ, ორკესტრო! გული გააპე,
ნაპერწკლებია დღეს ყველას გულში,
ეხლა განათდა მის ჯურღმულებში,
იმის მაისში და სიხარულში.
თვითეულ შუქში, თვითეულ ქვაში,
დაუძლეველი ღაღადებს გრძნობა:
ინტერნაციონალთან, ინტერნაციონალთან,
გვჯერა, აღსდგება კაცობრიობა.

***
დაჰქროლა სიომ...

I
დაჰქროლა სიომ, დაჰქროლა წყნარად,
ააშრიალა დაბლობზე თივა,
ტყეში შეიჭრა და უწყინარად
ფოთოლთა გუნდი აატივტივა,
მოწყდა მზის სხივი მთის შეჭრილ კალთას,
ვარდზე ცის ნამი ააციმციმა,
დაჰქროლა ისევ ნიავმა მშვიდ მთას,
და გადმოეშვა ფოთოლთა წვიმა.

II
ამ დროს სიმღერა რამე ველური
მაღალი მთიდან ისევ ისმოდა,
მაგრამ წამება ჯოჯოხეთური,
დემონისთვის რომ დაგეგდოთ ყური,
ისე მაინც ვერ გამოითქმოდა.
ამ ჰანგთან შურის ძიების გველი,
მრავალთა ტანჯვის დღეთა მნახველი,
ვფიცავ, უკეთესს ვერას იტყოდა.

III
არ შეუქმნია იგი მომღერალს
თავის წარსული გამოცდილებით,
დიდებითა და გვირგვინებით მთვრალს,
და ღონე მიხდილს სიცოცხლის ხმებით!
არა, ის მხოლოდ დიდება იყო,
მზის შესხმა მხოლოდ, სხვა არაფერი,
მაგრამ თვით ცა რომ გაყოფილიყო,
ვერ განასკვავდა ვერც ერთი მტვერი.

***
დგება თეთრი დღეები...

დგება თეთრი დღეები,
რიდეების სეზონი;
გაჩდნენ ორხიდეები
ყოვლად უმიზეზონი.

ლაჟვარდების კიდეო,
დაბურულო ზმანებით,
ლურჯო მონტევიდეო,
ვიწრო ხელთათმანებით;

სულში ნისლის ტბებია
და ქაოსის მხატვარი,
სადაც ვეღარ თბებიან
ფრთები ნამკათათვარი.

***
დგება ნაზი შემოდგომა

დგება ნაზი შემოდგომა და მეც სევდით ვეგებები...
შეიცვალა ირგვლივ რაღაც... მაგრამ რაა, რომ ვერ ვხვდები?!
ოქროს ფოთლებს ხეივნებში ფერხული აქვთ, როგორც ძველად...
როგორც ძველად, მთვარიან ცას ღიმი უკრთის მიმზიდველად...
როგორც ძველად, ნიავ-ქარი დასრიალებს ჩემს მახლობლად,
ჭკნობის სუსხი ახლოვდება... მხოლოდ მე ვარ ეხლა ობლად...
იყო ჩემთან... ჩემთან იყო ის თვალები... ის ღიმილი,
როგორც შორი მოჩვენება, ვით ზმანება ნაზი, ტკბილი...
აღარ არის... გაზაფხულის ყვავილებთან ერთად მოკვდა
და ეგ გულიც უჩვეულო დარდ-კაეშნით ამიტოკდა.
ფერმილეულ შემოდგომას მარტოდ-მარტო ვეგებები...
ველოდები ნახულ სახეს და ლოდინში ვკვდები... ვკვდები!
ვარსკვლავთ შუქი დაიცარა და განელდა მიმქრალ ცაში,
მხოლოდ მთიებს ისევე აქვთ იქ სინათლე და კაშკაში...

***
დგება შემოდგომა

გუგუნებს ალი მხიარულ ბუხრის,
მაფიქრებს ალი და ვწვავ წერილებს,
კიდევ ედება გედები მწუხრის
გედებს ცეცხლისკენ გადაღერილებს.

რაც უფრო შორს ხარ, ძვირფასო დროო,
უფრო სავსეა გზა ამ გედებით,
და სიყვარული, ვით ვატერლოო,
მოფენილია ამ იმედებით;

სხვა მხარეები უხსოვარ ხნიდან
მაწვალებს, მათრობს და მეფერება.
თვით სამარემდე მათ ლანდს მივიტან,
რადგან ვერ ვპოვე ბედნიერება.

სულ ერთი არის: ღვინით ან ქალით,
ან ყვავილებით - გაჰქრენ ვნებები.
შუბლზე გადვისობ ხელებს კანკალით,
რომ გაიფანტონ მოგონებები.

***
დედა

შავბნელი ღამე მოშორდა ტყესაც.
ო, ტყე არ კვნესის;
მაგრამ სხვა კვნესა, წარსულის კვნესა,
მხოლოდ მე მესმის!

შავბნელი ღამე დააწვა ტყესა.
ო, დედა კვნესის;
მაგრამ ის კვნესა, სიკვდილის კვნესა,
მხოლოდ მე მესმის!

ესმოდეს კიდეც... განა წამოვა
სიბნელის შიშით.
ბნელი ღამეა... საფრთხე ღამეა
ტალახით, ქვიშით.

მოვდივარ! ღამეს ჩემი მერანი
მოაპობს მკერდით.
ეს ვინა კვნესის, ნეტავ ვინ არის?
მოვდივარ ერთი!

***
დედოფალა

საბრალო დედოფალა,
მორთული ფერადი ფარჩით,
მას აქვს დაბურდული, ოქროსფერი თმები,
ცისფერი დიდი თვალები,
პაწაწინა წითელი ტუჩები
და უმოძრაო ხელფეხი.
სთქვი, დედოფალა!
იმღერე, დედოფალა,
რა გქვიან შენ სახელად?
ხომ არ მიირთმევ, დედოფალა!
ბაგით ალუბლებს?
მაგრამ შენ გინდა ერთადერთი:
წყევლისგან განთავისუფლება.

***
დემონსტრაცია ომის წინააღმდეგ

ხმაურობს ქუჩა, გრიალებს ქუჩა,
ხმაურობს, როგორც თვითონ ჟორესი,
მზემ დაანათა, დასწვა, დარუჯა
უახლოესი და უშორესი.

ავტომობილის, ეტლის, ტრამვაის
აქ სვლა აღარ სცვლის ერთიმეორეს,
მშვენიერ მაისს, მომავალ მაისს
აწოდებს ხალხში მიმავალ ჟორესს.

ახალ სასახლის აღმავალ ხე-ტყეს
ზეცის დაჰხარის ლურჯი კამარა,
ვინემ თოთხმეტში - უფრო ძლიერ დღეს,
რომ გაისმოდეს თამამი „არა“!

ხმაურობს ქუჩა, გრიალებს ქუჩა
და მიდის, როგორც თვითონ ჟორესი,
ყვავილებს ისვრის გზად მუჭა-მუჭა,
დღეს უღრუბლოა ცა - უშორესი.

***
დიადი მონათება

...დიადი ცოდნა
მოანათებს
და მზეებრ ელავს,
მისი სხივები
ათბობს ყველას,
ანათებს ყველას.

...ყველა ჩვენგანი
დღეს სავსეა
უკეთეს გრძნობით,
დიდი, ნათელი
სიამაყით,
დიდის დანდობით.

ერთი ძლიერი
სხივით მხარე
კიდევ ინთება,
ნათელ გვირგვინით
ჩვენი მხარე
დღეს გვირგვინდება.

ცხოვრების ზღვაზე
იგი გასწევს
ურყევ გემივით,
აკადემიით,
ჩვენს მედროშე
აკადემიით.

გამარჯვებათა
გაიშალოს
ყველა ალმები.
აღფრთოვანებით
ამ დიად დღეს
მე ვესალმები.

სალამი ნათელ
გზით მიმავალ
სამშობლო მხარეს,
სრულყოფისაკენ
სხვებთან ერთად
რომ მიიჩქარის.

***
დიდად მჭერმეტყველობენ ..

დიდად მჭერმეტყველობენ,
მაგრამ დიდად ცდებიან:
გვითხარითო, წარსული
აწ რა კაპიტალია?

მაგრამ მკვდრები იგრძნობენ,
მკვდრები წამოდგებიან,
და წამოვლენ, წამოვლენ,
როგორც ზღვა ან კალია.

იგი მამა და პაპა,
პაპის პაპა, ბებია -
ყველა გამძაფრებული
რისხვა და გრიგალია.

აბა, მაშინ კი - თავი
რომელს მოსძულებია,
რომ არა თქვას: ვცდებოდით, -
უგონობის ბრალია...

***
დიდი მარაგი

იქ, სად ცემენტის არის ბუდობი,
ამოზღვავება მიწიდან გველის
მრავალმილიონ ტონა ქვა-კირის,
მრავალმილიონ ტონა მარგელის.
იქ, სად ცემენტის არის ბუდობი
და მუშაობა დაუმცხრალია,
რომ გაწოლილა, იგი რკინისგზის
დაუცხრომელი მაგისტრალია.
ორასიათას ტონას წლიურად
ელის ქალაქი და აგარაკი,
ორასი წლისთვის არის საკმაო
ამ მასალების დიდი მარაგი.

***
დიდი ქალაქი

ქალაქი იმნაირია -
წამით არა აქვს სვენება,
ხანდახან მასში ძლიერი
აჩრდილი მომეჩვენება.

რამდენი დიდი ქუჩაა,
რამდენი დიდი შენობა -
ადამიანიც ისეა,
როგორც ტყის ფოთოლფენობა.

ღამით მუსიკა ნელდება
და მიდუდუნებს როგორც რუ:
რა-რა-რა-რა... რა - პაუზა.
და ისევ: რუ-რუ, რუ-რუ-რუ!

***
დიდი ხანია

მე კვლავ ვნახულობ შენს სამარეს განმარტოებულს.
სასაფლაოზე მზე ანათებს... ყვავილნი თრთიან...
აქ ვერვინ მამჩნევს სიკვდილამდე ობოლს, მოწყენილს.
აქ საბრძოლველად მეგობრებიც არ მეძახიან.

მინდა გიამბო... და ბევრი რამ მინდა გიამბო...
მშვიდობიანი აღარა მაქვს ცხადი და ძილი,
მას შემდეგ, რაც შენ მიმატოვე ცხოვრების ზღვაზე,
მას შემდეგ, რაც მე მივატოვე ყრმობის ღიმილი.

მე კვლავ ვნახულობ შენს სამარეს, მაგრამ პირველი
შენი ალერსი გაცივებულ გულს არ სჭირია.
მე ცრემლი მინდა, სიყმაწვილის პირველი ცრემლი,
დიდი ხანია, რაც იმგვარად არ მიტირია!

***
დიდი, სახალხო!

ვინც კი პოეტის, მხატვრის, არტისტის
უმშვენიერესს ატარებს სახელს,
მე მინდა ვუთხრა: სამშობლო გიცდის,
სამშობლო საქმეს გთხოვს ახალ-ახალს.
პოეტს, რომელიც წრფელია გულით,
ვისიც სიმართლით ჰწყავს საწყაული -
ეხმაურება სრული გუგუნით
ეს დღევანდელი დღესასწაული.
გზით გაკვალულით თამამად მიდის,
თხუთმეტი წელი დიდი დიდებით,
სავსეა მხარე თუნდაც კოლხიდის
სასწაულების მაგალითებით.
ამშენებელი, რომელიც წინად
კარისყურამდე აღწევდა ძლივას -
თავს დასტრიალებს ფოლადს და რკინას
და უდიადესს შლის პერსპექტივას.
სწორედ ის დღეა, როდესაც მხატვრებს
აღფრთოვანება არ აკლებს თემას,
თავისუფლებას, იდეებს, ნატვრებს,
ნიჭის, ღირსების პატივისცემას.
რა ძლიერია მხატვრის იერი,
როცა ამაყად დროშებს ჩაუვლის:
ოქტომბრის დროშის მონახა ფერი,
ფერი სახალხო დღესასწაულის!

***
დიდის ჭრიჭინით...

დიდის ჭრიჭინით, მაგრამ მაინც მიდის ურემი,
დიდის ჭრიალით, მაგრამ მაინც ტრიალებს ღერძი...
ღვნეშით, ოფლის ღვრით მიიწევენ აპეურები
მხარეს, სად როსმე ფაზი იყო და ოქროს ვერძი..

დაგვიანებით, მაგრამ მაინც მიაქვს გაზეთი,
ძლივს მობოგინე, მაგრამ მაინც იმერეთია.
აწ კვახჯირია, პატრიკეთი და უკანეთი -
მხარე, სად როსმე მშვენიერი იდგა მედეა!

აქ პოეზია შენი და ჩემი...
რას გაიხარებს ამ ჭაობში სისხლის ლერწი,
დიდის ჭრიჭინით, მაგრამ მაინც მიდის ურემი -
დიდის ჭრიალით, მაგრამ მაინც ტრიალებს ღერძი.

***
დილა

თვალუწვდენი, მღელვარე ტბა
მზის სხივების ცეცხლზე გათბა...
ვარდს დაეცა გულზე წვეთი -
ცის წიაღით მონაკვეთი.
შეფართხალდა ცის ტოროლა
და მიდამო აათრთოლა!

აჭიკჭიკდი ტოტზე, ჩიტო,
იბრჭყვიალე, მარგალიტო...
და ხრიალით შავბნელ ხევში,
ნიაღვარო, გადაეშვი!
მსურს ნაღველი საბოლოვო
თქვენს უბიდან ამოვწოვო!..

***
დილა (რა კარგზე კარგი)

რა კარგზე კარგი დროა თენება,
ელექტროშუქთა ქრება შვენება,
მიდის აბრისად, როგორც ჩვენება,
ლანდი ქარხნისკენ, ვით გახსენება.
დაჰკრეს! საყვირის ხმით იდევნება
ქალაქის ძილი და მოსვენება.
შემოდის დროის გადაჭენება:
შენება, ძმებო, ისევ შენება!

და არის დილის სისხამი ცვარი.
რეკავს პირველთა მანქანათ ზარი.
ავტომობილის ხმა ისმის ცხარი,
სადღაც შორიდან ბრუნდება ჯარი
მედგარი, მტკიცე, მაგარი, მყარი.
ბაღებს ფერადი და მრავალგვარი
გამოცოცხლებათ ედება ღვარი.
დილის გაზეთებს იტაცებს ჩქარი
მიდამო, ქუჩა, სახლი და კარი...

იმღერე, დილავ, ხმა ისმის მკვეთრი,
იმღერე - ითხოვს ბაღის დღე თეთრი,
იმღერე - ღელავს ზღვის ტალღა მყვედრი,
იმღერე - ამბობს ყველა შემხვედრი,
იმღერე - რეკავს მთელი ქალაქის
ყოველი მეტრი და კილომეტრი!

არის მჩქეფარე ცოცხალი დილა...
ჯერ მზის ისრებიც არ ამოწვდილა!

***
დილა სვანეთში

ციკლიდან „პაციფიზმი“

მთავარ სულს ძლივს ითქვამს
ყრუ ღამე ხევების,
და სუნთქვა მთებისა
სუნთქვაა დევების.

ცისკარმა უშბაზე
გაშალა ალამი,
დიად დღეს სალამი,
სალამი, სალამი!

იფეთქებს ნაღმივით
მზის ალთა კიდება,
მაღალ მზეს დიდება,
დიდება, დიდება!

ლაღი გზა, გზნება და
სიცოცხლე მათ მიერ,
უკვდავ არს და მრავალ
და მრავალჟამიერ!

წაშავდი, სიბნელევ,
წაშავდი, სინისლევ,
ნახვამდის, ო, ღვინოვ,
სალამი - სიფხიზლევ!

***
დილა სვანეთში

ციკლიდან „პაციფიზმი“

მთავარ სულს ძლივს ითქვამს
ყრუ ღამე ხევების,
და სუნთქვა მთებისა
სუნთქვაა დევების.

ცისკარმა უშბაზე
გაშალა ალამი,
დიად დღეს სალამი,
სალამი, სალამი!

იფეთქებს ნაღმივით
მზის ალთა კიდება,
მაღალ მზეს დიდება,
დიდება, დიდება!

ლაღი გზა, გზნება და
სიცოცხლე მათ მიერ,
უკვდავ არს და მრავალ
და მრავალჟამიერ!

წაშავდი, სიბნელევ,
წაშავდი, სინისლევ,
ნახვამდის, ო, ღვინოვ,
სალამი - სიფხიზლევ!

***
დილა. სკოლისკენ. მელანი. ჩანთა

დილა. სკოლისკენ. მელანი. ჩანთა.
გადამეტებით ბავშვს იგი ართობს.
ღრუბელი ცაზე არ სჩანს, არ სჩანდა,
მხოლოდ შავი ზღვის სიო ნავარდობს.
მისი თვალებიც სილაჟვარდეა
და აღტაცება მრავალთ-მრავალი,
იგი, სიცოცხლით სავსე გვარდია,
ჩვენი იმედი და მომავალი.

***
დიმიტრი გულიას

მშფოთვარებაში დინჯი
და გამართული ბიჯი,
შენ შენი გრძნობის ნიჭი
და შენი საქმე გაქებს.

გიყვარს სამშობლო - ერი,
მშობლიურ დროშის ფერი -
რომ განადგურდეს მტერი
ჩასაფრებული ჯაგებს.

იმ არსებობის გული
ხელოვნებაა ბრძნული,
ვეფხისტყაოსნის სრული
გზით მიცემული ჰანგებს.

ხან უმძაფრესი, ხან კი
ტკბილი, ვით ზეცის ბანგი -
მხნე, აფხაზური ჩანგი -
შენ შენი ჩანგი გაქებს.

***
დომინო

შევდივართ სასახლეში.
წმინდაო, დამიცევ! სუროში საშიშრად მივარდნილ კედლებით
ეს სახლი მაგონებს დაწყევლილ სამარეს:
აქ მკვდრები დაქრიან ზღაპრული რაშებით და ბედის ეტლებით.
ჰაერი სიკვდილით დაფარეს...
განდეგილ ცხოვრებით დღეგრძელი მოხუცი ცხოვრობდა აქ ერთ დროს.
ვინ იყო? სახელი არავინ იცოდა.
ათასგვარ წამლით და შელოცვით ეძებდა ბედნიერ სამკვიდროს
და მუდამ ფარული ღელვებით იწოდა...
მის თვალწინ ქარივით დგებოდენ ყოველღამ ფერმკრთალი ქალები:
სანთლების, წიგნების წყევლა და ვედრება!
ისინი ტიროდენ, ისინი რეკავდენ თვალების რკალებით.
რისხვა! ამხედრება!
აქ ხშირად ვხედავდი საყვარელ აჩრდილებს:
უეცარი გახელა, საოცარი შენობა,
როგორ მოვანდომინო.
მესმის უცხო სახელი, მტანჯავს მე უშენობა,
იდუმალო დომინო!
არაფერი ეშველა: ნიღაბები წითელი,
ნიღაბები ათასი!
მაგრამ მე მომეჩვენა ჩემი ცა უწინდელი
უფრო უდიადესი.
ლანდად სჩანდა ხელები და გეძებდი თვალებით,
დაღალული თვალებით!
რეკდენ ცისარტყელები ფერის ჩუმი ცვალებით
და მძაფრი გამალებით.
წმინდაო, დამიცევ! სუროში საშიშრად მივარდნილ კედლებით
ეს სახლი მაგონებს დაწყევლილ სამარეს:
აქ მკვდრები დაქრიან ზღაპრული რაშებით და ბედის ეტლებით,
რომელთაც ჰაერი სიკვდილით დაფარეს.
თეთრი კვამლი ზღაპრების,
ამართული კანკელი.
მესმის ამ გამძაფრების
წამწამების კანკალი.
ქალთა ხმაში ფარული
ყვავილები სუროთი,
თოვლის ფერ-უმარული -
გაფითრების სურათი!
და თვალების წყვდიადი
და სიცილის ფერება -
როგორც ყრუ ბაიათი -
ფიფქით დამემტერება.
ოჰ! ვიცი: სიცივიდან
ტერფამდე ვარ: დიდება!
მასთან ალებს მივიტან,
ვეტყვი... არდარიდება!
ვიცი: ფრთასაც ვერ ახებს
იდუმალად ბეჯითი,
თითების გრძელ ზამბახებს
დაჩრდილული ბეჭედი.
ლანდივით მაქვს ნახული
ბეჭდის თვალში მოლები:
მოტეხილი ზაფხული
და ოხვრის პაროლები.
წმინდაო, დამიცევ! სუროში საშიშრად მივარდნილ კედლებით
ეს სახლი მაგონებს დაწყევლილ სამარეს:
აქ მკვდრები დაქრიან ზღაპრული რაშებით და ბედის ეტლებით,
რომელთაც ჰაერი სიკვდილით დაფარეს.
დარბაზში ისმოდა: დომინო! დომინო!
გამოჩნდა დ ო მ ი ნ ო.

***
დრამა ერთი ბინისა

დღემდე შენ თუმცა გქონდა
სასოწარკვეთა მწველი,
მას მწუხარების გველი
ტკივილებისგან ღრღნიდა.
მაგრამ წამება დიდი,
დაგუბებული გულში,
საშუალებას გგვრიდა
გამწარების და წყევლის.
ის მწუხარება დარჩა,
მაგრამ ემსგავსა საფლავს,
ჩლუნგი, დახშული, ცივი -
გადაეფარა ოჯახს,
ის მოძრაობას ბოჭავს,
ის ნებისყოფას დამბლავს,
იგი მომავალს ავსებს
გაუშუქებელ ღამით.
თან შემოდგომა დადგა,
თან წამოვიდა წვიმა,
ქარმა დაჰბერა უცებ,
ბაღიც გაშიშვლდა უცებ,
გულდარდიანი ისმის
ახმაურება ხეთა.
ღამეებია ბნელი,
ღამეებია ვრცელი.
უცებ დაბრუნდა შენთან,
გადაკარგული სადღაც,
ეხლა გამხდარი, ჩუმი,
და ავადმყოფი - იგი...
ვერ გადაურჩა ყინვას,
ვერ გადაურჩა სირცხვილს,
„აი, დავბრუნდი“ - ამბობს.
„დარჩი“ - პასუხი შენი.
მხოლოდ ეს იყო თქვენში.
არც ერთი სიტყვა მეტი.
არც ერთი სიტყვა წარსულს,
არც ერთი სიტყვა მყობადს.
ერთიმეორის თვალწინ
საბედისწერო დღიდან
თქვენ ერთ ბინაში სდუმხართ
და რაღაცაზე ფიქრობთ.
თქვენ შეიძლება უცდით
სასწაულების მოსვლას,
როცა გათბება გული
პატიებით და გრძნობით?
ან აღტაცებას უცდით?
მაგრამ ამაო ცდაა.
თქვენ ერთ ბინაში სდუმხართ
და რაღაცაზე ჰფიქრობთ.
იქნებ გასრესილ ფიქრად
მოგეზმანებათ თავი,
ერთი მეორეს უცქერთ
და მხოლოდ ამას ჰფიქრობთ:
შენ: ხომ დაამხვე ჩემი,
ცივო ტიკინა, ბედი?
ის: ხომ გასრისე, გველო,
ახალგაზრდობა ჩემი?
თქვენში რომელი სტყუის?
ან რომელია წმინდა?
გამოიღვიძეთ, კმარა!
ყოფნას გაჰხედეთ ახალს.
გაიფანტება ჩრდილი
გარდამავალი დროის.
საქართველოში, გრძნობდეს,
ყოველი ჩუმი სახლი.

***
დრო

აზიის დაშლილი თმის შავი გიშერის
მსუბუქი ტალღები და ლურჯა ცხენები!
შენ მხოლოდ მარადი სიმაღლე გიშველის,.
როს შუქად მშობლიურ ცას შეეშენები.

სარკეთა სახეებს სანთლები მოედო
და შვენის რუსთაველს შირაზის ვარდები;
სიმღერის მხურვალე დრო არის, პოეტო,
თუ ასე წარმართი გზით წარემართები.

***
დროა

ღვინის გადაჰკარ თასი,
ასი ათასი, ასწი!
ეს ადვილია, ვინემ
შველად მოვიდეს ვინმე.
ეს ადვილია უფრო -
ვინემ ღამეა კუპრი,
დროთა სიკვდილი როა;
ასწი, გადაჰკარ, დროა.

***
დროის უარმყოფელი

ღამის ფოთლებმა დაფარა მთები
და ძილს მიეცა მშვიდი სოფელი;
შენ ისევ ისე ბუხართან თბები
ახალი დროის უარმყოფელი.

შენ თან წაიღებ უცხო გრძნობაში
ჯერ ყველაფერის უცნობ ფერებით
ტკივილს, მონახულს უარყოფაში
და სულს დადაღულს ეფემერებით.

მაგრამ, როდესაც მიხვიდე შორეთს,
გზაჯვარედინზე მე იქ დამიცა.
გავიყოთ სწორად ცა უმორევო
და რისხვიანი დღეს დედამიწა.

***
დროშა შრომისა

ვიშრომოთ, ძმებო, ვიშრომოთ, დღეები მიდის დას-დასი,
შრომაში უნდა გავიდეს ყოველი წუთი ძვირფასი.
შრომაში არის სიმართლე, ტკბილი ნეკტარი იქ ვპოვოთ,
სხვა ყველა ამოებაა, სხვა ყველა გამოვიგლოვოთ.
სხვა ყველაფერი გაჰქრება, როგორც ბურუსი რღვეული,
შრომაა სულყველაფერი, შრომაა განძი რჩეული!
შრომაა ჩვენი სიცოცხლე, მუდამ მჩქეფი და ახალი,
ვერვისგან დაუმონები, ძვირფასი, თავისუფალი.
ვიშრომოთ, ძმებო, ვიშრომოთ. ოფლი ნაკადათ ჩქრიალებს,
მოვა დრო, დროშა შრომისა მსოფლიოს გადიფრიალებს.

***
დროშები ჩქარა!

გათენდა. ცეცხლის მზე აენთო, აცურდა...
დროშები ჩქარა!

თავისუფლება სულს ისე მოსწყურდა,
ვით დაჭრილ ირმების გუნდს - წყარო ანკარა...
დროშები ჩქარა!

დიდება ხალხისთვის წამებულ რაინდებს,
ვინც თავი გასწირა, ვინც სისხლი დაღვარა.
მათ ხსოვნას ქვეყანა სანთლებად აინთებს...
დროშები ჩქარა!

დიდება, ვინც კიდევ გვაბრძოლებს იმედით,
ვინც მედგრად დახვდება მტრის რისხვა-მუქარას...
გათენდა! შეერთდით, შეერთდით, შეერთდით!
დროშები, დროშები... დროშები ჩქარა!

***
დუმილი

ნიავმა წყნარად წაისისინა,
ხევში შეიჭრა და მიიძინა;
შეწყდა, ნუგეშო, ბულბულის სტვენა,
მზე ჩაესვენა.
მარტოკა ერთი, იდუმალ ვნებით
მთის ხრიოკებში რაკრაკებს წყარო,
გაჟღენთილია ტკბილ სურნელებით
მთელი სამყარო.
დღეს დაქანცული, ღონემიხდილი,
ასავარცხლებულ მთებს იქით კვდება,
გაფერმკრთალებით ცა მოწმენდილი
ტბაში ფერფლდება...
და გამჭვირვალე ბინდბუნდი ღამის
ქვეყნად მოსცურავს მსუბუქი ფრთებით,
ჯეჯილი ველზე ისე დგას, ლამის
ბინდში გადადნეს იდუმალებით.
თავჩაქინდრული არ შეირხევა
არც ცაცხვის ტოტი, არც ალვის ტანი,
გარინდებული ტყე არ ირყევა,
არც კაეშანი.
შეჯადოებულ მიდამო-არეს
წამწამზე უთრთის ნეტარი ძილი,
კიდით-კიდემდე მიწას მთვლემარეს
იხვევს დუმილი.
აცურდა მთვარე, აცურდა წყნარი;
ვერცხლისფერ შუქში გახვია ველი,
ტბას დააფრქვია შუქი ნარნარი,
შუქი შიშველი.
თითქო მიწიდან სურს ამოაშროს
უმჩნევი ფიქრი და ცრემლთა ფრქვევა,
და ეს დუმილი, ვფიქრობ, არასდროს,
არ დაირღვევა, გამოირკვევა.

***
დღე

ავტოში ცისფერი ფარდები,
ბირჟაზე ცეცხლი ცეცხლს ეკიდება,
იფანტებიან მილიარდები,
როდესაც იფიქრებ - მწარდები,
წვიმის და ქარის გაბედითება
ამდენი ვარდები -
სად იზიდება?

***
დღე გაფითრდა იაგუნდის

დღე გაფითრდა იაგუნდის,
დგას ღრუბლების ჯგუფები.
რაგინდ დიდი გული გქონდეს,
მაინც დაიღუპები.

საშინელი მოსკდა წვიმა,
როს მცხეთაში წავედი,
სად აზიდა სერაფიმმა
მწირის ცა, ვარსკვლავები.

არ გადიღო წვიმამ გზამდე,
ტალახებს ვერ დავზელდი,
და თავიდან ფეხებამდე
მასხა. ძლიერ დავსველდი.

მე გავცივდი. ავადა ვარ,
ძლიერ, ძლიერ ავადა.
ის მწარე დღე, გსურს თუ არა,
მოვა თავისთავადა.

დღე გაფითრდა იაგუნდის,
დგას ღრუბლების ჯგუფები.
რაგინდ დიდი გული გქონდეს,
მაინც დაიღუპები.

***
დღე მიილულა ..

დღე მიილულა, როგორც ობობა,
დღე მიიბნიდა ვით ფეერია.
დღის მეცოდება უნაყოფობა,
უსივრცო ღამეს რომ შეერია.

ხვალაც ხომ წყევლით უნდა უცადო:
მკვდარი სიბნელის მოსვლა ცბიერი,
რომ განიცადო და კვლავ უწოდო -
არარაობა: სიცალიერე...

ხვალაც ვესროლო ვისმეს: „მშვიდობით“.
ვით ხის ფოთლები, დაცვივდენ წლები,
მივდივარ სავსე უამიდობით
და არასოდეს არ დავბრუნდები.

ვერ მოგშორდები, სულ ერთი არის,
უშთაგონებო სიყალბევ ქარის.

სათამაშოებს დიდება ისევ,
უყვარს ხანგრძლივი ხმა ბზრიალასი,
ქერა ტიკინა უწევს ბალიშზე,
ბუხართან ოქრო ელავს, ხალასი.

მწუხრის სიმშვიდის აოცებს რული,
ბობოქარი დღის შემდეგ რომ მოდგა,
თრთის სიხარულით აღსავსე გული -
მშობლიურ ცეცხლთან მგზნებარე მარად.

მე მიყვარს ხელის შეხება ქურდი
შუბლზე, რომელიც ცხელია, ცხელი.
იქ კუთხეში კი - კვლავ გდია ბურთი,
უფაფარო და უკუდო ცხენი.

დამავიწყდება დაღლა და გარჯა
ნელ საუბარში წამნი წარვლიან -
აი სულ, რაც ჩემს ცხოვრებას დარჩა,
რის სიყვარულიც მე მისწავლია.

***
დღე შემოდგომის ცივი ..

დღე შემოდგმის ცივი
ვერსად პოულობს ალაგს,
უკანასკნელი სხივი
ემშვიდობება ქალაქს.
კუნძულებიდან ქარი
მოდის უდაბურ დღეთა,
სწუხს ტრამვაების ზარი
და ავტოების ბნედა.

ტყვიისმფრქვეველის კაკანს
და კონონადას დღისას,
ბნელ სადგურების ბაქანს
მისდევს წუხილი ტყისა.
მიდის. არა აქვს სახლი
და ბედნიერი ბინა,
რუხი ფარაჯის ახლო,
ჯარისკაცების წინა.

და ყველაფერში, რასაც
დღე უცქეროდა ნდობით,
იხატებოდა მასსა
გამწარებული ომით.

***
დღეები ღამეებს მისდევს ..

დღეები ღამეებს მისდევს,
რა არის შვიდი წლის რწმენა?
მას სწამდა იესო ქრისტე
და მისთვის რტოების ფენა.

წლების რომ გავიდა რიგი,
ოცნება როდემდე ზიდონ?
იესოს ხან დასცემს იგი
და ხან ძირს ეცემა თვითონ.

მას ჰქონდა იმედთა გროვა.
მაგრამ ხმა მოესმა ფრთხილი:
ალუჩა, ალუჩა, დროა,
ალუჩა, გეყოფა ძილი.

ბრძოლით დაღლილი სახე,
და ტყვია ჩამჯდარი თავში,
მკვდარი მე თვითონ ვნახე
ალუჩა, შვიდი წლის ბავში..

***
დღევანდელი დღე მიაგავდა ..

დღევანდელი დღე მიაგავდა ამ კინოსურათს,
რომელსაც ასეთ გულდადებით გვაჩვენებს ტილო,
რა გულდამწყვეტად, უბედურად და უსუსურად
მეჩვენები, აწ საოცარო წარსულის ჩრდილო.

წინად უკვდავი, ძვირფასი და საშვილიშვილო
სიცარიელედ მეჩვენება, უმიზნო შურად, -
არ ღირდა ბრძოლა! თუ წალკოტი გზად უდაბურად
გადიქცეოდა ასე მალე, მზის ქალიშვილო.

რა სასაცილო წარსულია იგი წარსული,
ან რატომ იყო, გენაცვალე, სულ ფერწასული
ის მზე, რომელიც სიყვარულით არვის დაგავდა,
მოგონებებო და სიმღერავ სევდით ავსილო.

რა სასაცილო იყო ის გზა, რა სასაცილო,
დღევანდელი დღით ამ კინოფირს რომ მიაგავდა.

***
დღევანდელი დღის თვალი და ფიქრი...

დღევანდელი დღის თვალი და ფიქრი
უმხურვალესი გრძნობით და რწმენით -
ეს მხედარია, რომელიც მიჰქრის,
რომელიც მიჰქრის ფოლადის ცხენით.

იგი რეკვაა ელექტროდენით
გავარვარებულ ცეცხლმდინარეზე,
გახმაურება, როს შორეულ ძმებს
ეძახის მოძმე უწინარესი.

ის ჩვენი სოფლის არის ამინდი,
ჩვენი ქალაქის არის სვე-ბედი,
რიგს შუაზე ჰყოფს, ვით დინამიტი,
და აკავშირებს, როგორც ცემენტი.

რა საარაკო დრო მიგვაქანებს,
რა საამაყო ამბებს ვესწრებით,
ცა დაუფარავთ ჰაეროპლანებს
და მოედნები ჰქუხს ორკესტრებით.

მზე, ის ბრწყინვალე მზე ამოენთო
და ნაკადებად გადმოიჟღერა,
რომ ეს სიმღერა არის პოეტის
გამარჯვებული ბრძოლის სიმღერა.

რომ მსოფლიოის ხმათა ხვეული,
ყოველნაირი, იბრძოდეს მარად
ერთ მთლიან ჰიმნად გადაქცეული,
გადაქცეული ერთ მთლიან ქნარად.

რომ იგი ქნარი და ეს ჰიმნია,
რომელიც მედგარ ხმით იზეპირებს
ბევრს საამაყო ომში დაცემულს -
კიდევ მეომარ და ცოცხალ გმირებს.

რომ მათ მარადისს, უკვდავ შინაარსს,
მომავლისათვის მღელვარე, ზვავი -
დიდს, გენიალურს ჰარმონიის აზრს
დაუნანებლად შესწირეს თავი.

რომ იმათი გზა, რაც უნდა ღირდეს,
ჩვენი ძალაა, ჩვენი ღონეა,
რომ ჰარმონია იგი დამკვიდრდეს,
ის ჰარმონია, ის ჰარმონია!

წამი, რომელიც თავს არ იზოგავს,
ბრძოლის ალებში არის ნალესი
და ამიტომაც დიად ეპოქას
ჩემი სალამი უმხურვალესი!...

***
დღეთა კარებთან ვდგავარ წუხილით

დღეთა კარებთან ვდგავარ წუხილით,
ელვამ აანთო ცეცხლის ბუგრები,
ცა მემუქრება ჭექა-ქუხილით,
მე დამუნჯებით ცას ვემუქრები.

ელვამ აანთო ცეცხლის ბუგრები,
ხანჯლებს დავფარავ ისევ იებით,
მე მტერს იმავე ხმით ვემუქრები,
რომ მოვა ჩემთან მონანიებით.

***
დღეთა-გარდასულთა

გარდასულთა ტკბილთა დღეთა მოჩვენება მე შევქმენი,
მასში კრთოდა სილამაზე შარავანდედ შუქის მფენი.
მასში წმინდა, უჩვეულო, ზეციური ცეცხლის მჩენი,
ცისფერ თვალებს ანაზებდა სინარნარე აღმამფრენი.
და დღედაღამ იმ ოცნებას ატარებდა ფიქრი ჩემი,
იდუმალად არრა მქონდა მწუხარე ჟამს ნუგეშმცემი;
ნისლით იყო დაბურული ჩემი ზეცა და ედემი,
და სალ კლდისკენ მიმართული იმსხვრეოდა რწმენის გემი.
მხოლოდ ერთხელ შევამჩნიე მოჩვენების მსგავსი სახე,
ჰაეროვან და მიმზიდველ ქალწულთ შორის დავინახე.
შემდეგ ბევრი ვივაგლახე, მთა და ბარი გადავლახე,
მაგრამ მაინც ვერსად ვნახე იმ თვალთ შუქი მოცახცახე!
დარდ-კაეშნით შესუდრული არ ვითვლიდი ყოფნის დღეებს,
დემონიურ სულის ლტოლვით გადავევლე მთებს და ტყეებს,
ეკლიანი გზის სიძნელე დავძლიე და გადავლახე,
მაგრამ შენი ნაზი სახე ვერსად ვნახე, ვერსად ვნახე!
ცის ფსკერიდან ხმელეთამდე მოვიარე კიდით-კიდე,
ავაშფოთე ზღვის ტალღები, დავარღვიე ტბის სიმშვიდე,
ყმაწვილური გატაცებით ზვირთი ზვირთებს დავაჯახე,
მაგრამ შენი ნაზი სახე ვერსად ვნახე, ვერსად ვნახე!
დავითვალე ყვავილთ გუნდი, ტბის ლერწმებიც ვათვალთვალე,
არყოფნის წიგნს დავუკვირდი, ყოფნის წიგნიც გადავშალე,
წავიკითხე ცის ლაჟვარდზე ვარსკვლავთ თრთოლვა მოცახცახე,
მაგრამ შენი ნაზი სახე ვერსად ვნახე, ვერსად ვნახე!
სად არ ვიყავ, სად არ გძებნე, ვის არ ვკითხე, ვის არ ვთხოვე,
გავცილდი ხალხს მოფუსფუსეს, შევიყვარე სიმარტოვე,
რომ ოცნების სამეფოში ერთხელ მაინც დამენახე,
მაგრამ შენი შორი სახე ვერსად ვნახე, ვერსად ვნახე!
და დღედაღამ იმ ოცნებას კვლავ ატარებს სული ჩემი,
იდუმალად არარა მაქვს მწუხარე ჟამს ნუგეშმცემი;
ნისლით არის დაბურული ჩემი ზეცა და ედემი
და სალ კლდისკენ მიმართული იღუპება რწმენის გემი!

***
დღემ გაიარა

მადლობა დიდი! დღემ გაიარა,
საღამოს ზარი ისმის შორიდან,
მზემ დასავლეთი დააიარა
გადმოფენილი მთა და გორიდან.
ოჰ, ყველაფერი გაჰქრა ქარივით,
სულო, ოცნებას ვეღარავის ჰფენ,
მოსილი ჩრდილთა ნასიზმარევით
დავრჩით ქარივით ისევ მე და შენ...

***
დღენო მშვენიერ სიყმაწვილისა!...

დღენო მშვენიერ სიყმაწვილისა!
აწ გარდასულნო სიმღერის დრონო,
ბევრი რამ დარჩა თქვენგან ძლიერი,
მაგრამ რომ დარჩა, არ მოვიგონო?
ო, აღელვებულ დღეთა შვენებავ!
მრავალ ახალთა იმედთა მფენო,
ბევრი რამ მომეც დაუვიწყარი,
არ შემიძლია არ გაგიხსენო.
იდუმალ ფიქრთა სახიერება
თქვენს მოვლენებში ჩემთვის სრულია.
ბედნიერება წარმავალია.
სიცოცხლე მაინც სიხარულია.

***
დღეს დღეები ეცლება

დღეს დღეები ეცლება მშვიდი და მოავკარგე.
გაჰქრა ის ქარიშხალი - ის სიცილიც დავკარგე.
ღამით რომ დასცქეროდა მარტოობის სანთელი,
ის რითმები, ის ცეცხლი, ის წიგნები დავკარგე.
დავწვი ხელნაწერები! სუსხი და ჟრუანტელი!
იმ ედემთან არასდროს არ ვიქნები... დავკარგე.
გრიგალმა გაიტაცა პოეზიის მანდილი, -
ძვირად მოპოებული, მწარ მიგნებით - დავკარგე.
ყველაფერი დავკარგე... უცებ გაკრთა სანთელი,
მოვიპოვე ყოველი, რაც იქნება - დავკარგე.

***
დღეს მაისი ფერში...

დღეს მაისი ფერში ნაირ-ნაირშია,
თუ დრო არის, დროს ისევ შენ შეფერი.
და ვით ქრისტემ გალილეა აირჩია,
მე ტფილისი ავირჩიე ბებერი.

მაგრამ ქრისტეს გოლგოთა ხვდა წილადა,
მე კი ჩვენი დამიფარავს მთაწმიდა.
მანდილი სჩანს ისევ იმ მანდილადა:
შხამსაც შევსვამ შენგან მოწვდილ სასმითა.

***
დღეს მაისი ფერში ნაირ-ნაირშია

დღეს მაისი ფერში ნაირ-ნაირშია,
თუ დრო არის, დროს ისევ შენ შეჰფერი.
და ვით ქრისტემ გალილეა აირჩია,
მე თბილისი ავირჩიე ბებერი.

მაგრამ ქრისტეს გოლგოთა ხვდა წილადა.
მე კი ჩვენი დამიფარავს მთაწმინდა.
მანდილი ჩანს ისევ იმ მანდილადა,
შხამსაც შევსვამ შენგნით მოწვდილ სასმითა.

***
დღეს ჩამოვხსენი ფერადი რუკა

დღეს ჩამოვხსენი
ფერადი რუკა,
დიდი ხნის წინად
გაკრული კედელს.
ვერ შევხედავ ზღვებს
შეფერილს მუქად,
გვადალახარელს
და ოვიედელს.

ცას გაუდიდდა
თვალების გუგა,
სისხლის მორევი
გადაიბუგა,
სულ სხვა სხივები
მზემ მიაშუქა
გამარჯვების დღეს,
მომავლის მჭედელს.

***
დღეს ჩემი დღეა...

დღეს ჩემი დღეა, დაბადების დღე,
მსურს ვიხალისო, მსურს მოვილხინო,
მომავალ ბედის სადღეგრძელებლად
მინდა რომ ყანწით დავსცალო ღვინო.
მაშ მომილოცეთ, რაღას უყურებთ?
ვარდ-ყვავილებით მომირთეთ ბინა,
წუხელის მე ამ დღეზე ვფიქრობდი,
ვერ მოვისვენე, არ დამეძინა.
ერთი დღე მაინც, ერთი დღე მაინც
მწარე ოცი წლის განმავლობაში
დამითმეთ, რომ მე ვიყო მეუფე
ამ განუსაზღვრელ მარტოობაში.
არავინ მოდის?.. არავისა სურს,
რომ ვიხალისო, რომ მოვილხინო?..
ხა, ხა, ხა, ხა, ხა! დღესაც მარტო ვარ,
მაგრამ რას ვეძებ, მომეცით ღვინო!

***
დღითი დღე ყოფნა შეიქმნა ძნელი

დღითი დღე ყოფნა შეიქმნა ძნელი
და უამური,
დაკეტეს მალე ქარხანა ძველი,
მტვრით განაბური.

დასწვეს ნახშირი, აქციეს ნაცრად,
აქციეს ბოლად.
ლითონიც სულ მთლად გამოიკაწრა -
ფერფლია მხოლოდ.

„ვერვინ იპოვის, რომ შესძლოს ყიდვა,
თუ შესწვდა ღონე.
ძნელია მისი აქ გადმოზიდვა“ -
წუხს მეპატრონე.

დალპა განძელი, ხმას ვერ აგონებს
დღე გულმავიწყი.
ჩიხებში მიყრილ სნეულ ვაგონებს,
არა აქვთ რიცხვი.

გაცვეთილთ სძინავთ ხრამში ორთქლმავლებს,
დაშლილთ წვიმებით.
ჩამქრალ ღუმელებს კაცი თვალს ავლებს
და იღიმება.

დარბეულია ნასიმინდარი,
ქოხი, ბანაკი,
უხნავ-უთესი დარჩა მინდორი
და აგარაკი.

იმ საცოდავ გლეხს გააჩნდა რაცა,
ეხლა სად წავა?
დროებამ ხელით სულ გამოსტაცა,
გაანიავა.

მას აღარა ჰყავს ხარი და ცხენი.
დგას გულმოსული,
ის კარ-მიდამოს გაჰყურებს წყენით,
გონს ვერმოსული.

ომში წაასხეს შვიდივე შვილი -
ბურჯები მამის.
მასაც კარს ადგას, აჰა, შიმშილი,
გაგიჟდეს ლამის.

ყინულ სანგრებში ზის ჯარისკაცი
და იშეშება.
მასაც შიმშილი, სიცივე მკაცრი
აღარ ეშვება.

გამწარებულა იგი შიმშილით,
ცა ახურია,
როს იწვევს ომში ის იერიშით,
შია, წყურია.

სხვას კიდევ დიდი საქმე არ მართებს
რამე სადავო,
რომ მტერს წამშივე ტყვედ ჩაუვარდეს,
და გაათავოს.

არ აქვს მთავრობის პატივისცემა,
სთვლის საპნის ბუშტად,
მალე უფროსებს დაუწყო ცემა
კონდახით, მუშტით.

არ ესვრის, მტერი თუ დაინახა,
ხანჯალს არ მკვეთრავს,
არც მტერი ცდილობს ეგრე ვაგლახად,
მტრულად შეხვედრას.

ის ომის ველზე გამოდის მასთან
კვლავ დილდილობით,
ისევე, როგორც ძმა მივა ძმასთან,
სიამტკბილობით.

თავისად, რაც აქვთ ნაამაგარი,
არ მიაჩნიათ:
პური, თუთუნი, ანუ შაქარი,
რაც გააჩნიათ.

შეჰყვეს მთავრობა გასართობთ წყებას,
ახსოვდეს მეფეს,
იგი ვერ ნახავს აქ გამარჯვებას,
ვით თავის კეფას.

ამაოდ დაგავს სურვილი და წვა
უკმაყოფილო:
იქვე დარჩება დედამიწა,
სადაც ყოფილა.

აქ არც კაცია და არც ფიცია,
ნუ იხარჯება:
არავის უნდა ის გალიცია,
იქვე დარჩება.

რად უნდა სხვისი მიწა ჯარისკაცს?
სად შეინახოს?
ბურჟუა რატომ ჯარისკაცს ჰკიცხავს,
როგორც უსახოს?

თუ მეფეს მიჰყავს ეს ომი ცუდად,
სიკვდილი შეჰფერს.
რად გვინდა ომი? მეფე - იუდა,
ძირს იგი მეფე!

***
დღიურ პროზიდან

მეოცნებესთვის ბედმა მოზიდა
ახალი ქარი ცვალებად-მქროლი,
შენ, ამხანაგო, დღიურ პროზიდან
ეფემერებში ხარ ასროლილი.

შენ საიდუმლო გადასაგები
უფრო გიტაცებს ნისლში გამქრალი,
ვინემ ახსნილი და გასაგები
სიბრძნე დიადი და სიტყვა მშრალი.

შენ მელოდიას უფრო იგონებ
საქართველოზე თქმულს მზიერებით,
ვინემ წიგნების უღრმეს სტრიქონებს
ვერდატეული მეცნიერებით.

სიტყვა ნაწყვეტი გამოგიცხადებს
უფრო მეტს, ვინემ დიდი მსჯელობა:
დღის სინათლე ჰკლავს ღამის სიცხადეს
და სიყვარულს კი მჭერმეტყველობა!

და ჟრუანტელით ისე, ვით ბავშვი,
შენ საუკუნე გიცქერის შიშით,
მიექანება ის ბრძოლის შვავში
ფხიზელი მიზნით და ანგარიშით.

***
ეфემერა - ეს არის სიტყვა საშინელი ..

ეфემერა - ეს არის სიტყვა საშინელი და უკანასკნელი.
რა არის სადმე უფრო მძიმე, უფრო ჩამკირველი
შთაბეჭდილება? - სიკვდილი? არასდროს.
თანდათან ნელდებიან ყველა ქვეყნიური ხმები.
მალე გამეფდება სამარისებური სიჩუმე.
სულ ერთია, როგორ მიდიან ეფემერული დღეები
და ღამეები - დილა თუ საღამო. არვინ არ ელის
გაღვიძებას, ახალ შეხვედრას, მომავალ აღდგომას.
ღვთაებრივი ისტერია იყო უკანასკნელი,
რომელსაც კიდევ ახსოვდა ეაემერა.
ეაემერა! ღვთაებრივი ისტერია შეუგნებლად
გიგონებს შენ მილიარდი წლების განმავლობაში.
ეფემერა! შენზე მწუხარებით იგი მზერა და
პლანეტებს გიგანტიურ ნამსხვრევების ყორედ აქცევს -
ეფემერა! ასეთად დასტოვებს იგი ქვეყანას
მარადისობისათვის.
ეფემერა! არის განა ქვეყნად რაიმე, რომელიც
ისმოდეს უფრო უდიადესად, უნუგეშებლად,
უგულწრფელესად - ვინემ ხმა - ეфემერა!

***
ედარებოდა შეშლილს

მაშინ სტოვებდა ყველას და ყოველს
და, ფეერიულ ალში მცურავი,
ედარებოდა შეშლილ ბეთჰოვენს,
დაუნდობელი და მომდურავი.
და მიდიოდა უბედურ ქარში,
რა იყო ქარი ერთადერთისთვის,
სამგლოვიარო მან შექმნა მარში,
რომ წყევლა-კრულვა ეთქვა ღმერთისთვის.

***
ედგარი მესამედ

ჩვენ მივდიოდით ტაძრისკენ ორი.
იყო საღამო. ლოცვები. ზარი.
და ჩვენს საოცარ გზაზე, ლენორა,
რტოებს ტირილით ამტვრევდა ქარი.

ენატრებოდა ფრთებს სითამამე
უზრუნველობის, შენი სიშორის!
მაგრამ უეცრად ვიღაც მესამე,
ვიღაც მახინჯი ჩადგა ჩვენს შორის.

და ჩვენ გვესმოდა ყრუ საუბარი:
საცაა, მოვა სიკვდილის წამი!
ტიროდა ქარი, კვდებოდა ქარი
და მივდიოდით ტაძრისკენ სამი.

***
ევროპა, როგორ არ იცი...

ევროპა, როგორ არ იცი,
მიდის ეს მწარე ზამთარი -
ღამის რაინდი - ჭოტია,
მგელს ღამე უყვარს ავდარი.
მივაგნებთ იმათ ბუნაგებს,
ზაფხული ხალებს დააგებს,
იცოდე: ბრიყვის მონაგებს
ისევ ჭკვიანი წააგებს.

***
ევროპავ, გახსოვს?

ევროპავ, გახსოვს,
რომ გარიგებდენ:
შენ მწუხარებას არ მისცე თავი.
გზაში შეგხვდება
მერანი ორი -
ერთი თეთრი და მეორე შავი.
თუ მოახერხე
თეთრზე შეჯდომა,
არ შეგეშინდეს მისი კისრულის,
ის ფეხით კლდეებს
გადაეჭდობა,
შენ - ნათელ მხარეს გადაგისროლის.
მაგრამ თუ შავზე
მოხვდი შეცდომით -
საამსოფლიოდ არ ევარგები,
მწარედ ინანებ
მასზე შეჯდომით,
სადმე წყვდიადში გადიკარგები.
რომ დაიღუპე,
ქვეყანამ იცის
და არავისზე გაბედო ძვირი,
შენ აირჩიე
შავი - და ისიც
არა მერანი - არამედ ვირი.

***
ევროპაში

ვინ იცის, აწი
ასეთ ნავარდით
დღე ისე მირჩეს -
დაიხრჩვეს კაცი
შემხუთველ დარდით...
მართლა დაიხრჩვეს!
ევროპის ჯიბეს
მისწვდა რა ომი,
ჰკითხეს ამ დროის
ბნელ სიღარიბეს:
ვინაა მწვდომი
ახლა ოქროის?
რაც დედამიწის
სისხლი იღვრება,
აწ უწინარეს,
ხომ ყველამ იცის,
სად გადიხრება
იგი მდინარე!
სისხლი ბობოქრობს,
სისხლი ზღვავდება
და მოარეობს,
იგი სულ ოქროს
შენაკადებად
მიმდინარეობს!
სდის ამა რიგით,
სანამ მიაგნებს,
რაც ენატრება:
ის ამერიკის
მიაგნებს ბანკებს
და იქ დაცხრება...
დე, მოტეხილი
და მხილებული
გაირღვეს ფრონტი:
შორს ოქროდქმნილი,
გაწითლებული
ჩანს ჰორიზონტი!
სხვაა ამ ჩარჩის
ღელვა, მძლეობა
ყოველი ცნობის:
„ვიცი, მე დამრჩეს
მემკვიდრეობა -
ნადავლი ომის“...
რაც დედამიწის
სისხლი იღვრება,
აწ უწინარეს,
დღეს ყველამ იცის,
სად გადიხრება
იგი მდინარე!

***
ევროპაში რომ მუშა...

ევროპაში
რომ მუშა და ვაჭარი
მიდიოდნენ
შეთანხმებული ქუჩით?
ერთი გმირი
და მეორე ლაჩარი,
ერთი დახლით
და მეორე ჩაქუჩით?
მუდამ არის
ერთის დღესასწაული,
სიხარულის
სადაც არის პკურება,
მეორესთვის
შვება და სამკაული
არის მხოლოდ
სხვების უბედურება.
ამბობს: ეხლა
აღელვებულ საბჭოებს
რა დააცხრობს! ხედავს
კაცი ვიზრდები,
ყველაფერი
თავის რიგზე იქნება,
ვიდრე ჩემთან
სდგანან პაციფისტები.

***
ევროპის დიპლომატი

რა მშვენიერი
ძაფებით ქარგავს!
ჩქეფს, მიდი-მოდის,
ხავსს არ იკიდებს.
ღამით საბანში
ეშმაკ თავს ჩარგავს
და ჩუმად, ჩუმად,
ჩუმად ხითხითებს:
ხა, ხა, ხა! - წრფელი
ვგონივარ ყველას...
არ მეცინება
და ვიცინი კი,
გამოცდილს, ბებერს
ვერ გრძნობენ მელას,
არ იციან, რომ
მე ვარ ცინიკი.

***
ევროპის უფერული დღე

დღე ეუბნება ფერადი გემის
სილუეტს ზღვაზე:
განა მე მსურდა ცხოვრების ჩემის
მოწყობა ასე?

ოკეანეთა ხარ მძლავრი გემი,
ხარ ბედნიერი,
მძაფრი ქარიშხლის ტალღების ცემით
ხარ შენ ძლიერი.

თუ უნდობლობამ გაბზარა კაჟი -
შენი დიდება,
არა ჭაობში, არამედ ზღვაში
ჩაეკიდება.

მოწმე მრავალი ხრწნისა და ლპობის,
მაცდური ფიცის -
მე - უფერული დღე ვარ ევროპის,
შენ კი... ვინ იცის?!

***
ეზო

გარეცხილი წინდა,
როგორც სული წმინდა,
მოეკიდა ბაწარს.

დაიცალა სახლი,
მხოლოდ ერთი ძაღლი
მღერის ასარ-ბასარს.

სიმღერა ამ ძაღლის
აკრთობს დიასახლისს:
რა უნდა ამ ვერანს!

ცაზე მიდის მთვარე,
................
ვირი შემობრძანდა.

და პატრონი ვირის,
თავ-გადაკვლით ჰყვირის:
„პანტა, ჰაი, პანტა“.

***
ეიფელის კოშკზე

არის მთასავით კოლოსალური
მარსის მინდორზე მდგარი შენობა,
მე ავდიოდი, ვით მოხარული
სვეტებზე ადის შუქთაფენობა.

ოთხკუთხიანი ეს პირამიდა,
პარიზზე ასე განით მჭვრეტელი,
ეხლაც იგონებს, როგორ ავიდა
ამ სიმაღლეზე აქ წერეთელი!

(ვიღაცა სწუხდა, მგონი, ლექსებით,
რომ გვიან შეხვდა უეცარ ალებს,
რომ დაუძლურდა, რომ ექსცესებით
ვეღარ გაართობს პარიზელ ქალებს).

მე ამ კოშკს ჩემი შევწირე მსხვერპლი
და შევიწირე, ვით სახსოვარი,
ზრუნვის საათი, ჩემი საფერფლე,
ერთიც იდეა სწორუპოვარი:

რომ ეიფელის მწვერვალზე დადგმულს
რადიოსადგურს უსმენს პარიზი:
უთანაბრობა დროებამ შთანთქა,
ეხლა ჩვენია ეს ასპარეზი!

***
ელეგია

მე ვიგონებდი სიყმაწვილის დროს
და ცას, ზურმუხტისფრად მოკამკამეს,
რაღაც სხვა გრძნობით ღელავდა მკერდი
და გამოუცნობ ფიქრებით ვსწერდი
ჩემს „მესაფლავეს“, ჩემს „მე და ღამეს“.

შენ გაიგონე? საქართველოში
როცა მღერიან უცნაურ ძალით,
თასი სავსეა გესლით და შხამით..
რომ გაგეგონა - ვიტყოდი რამეს.

***
ელეგია

წვიმის წვეთები დასცურავენ
ფანჯრის მინებზე,
ქარი ვედრებით კარებთან დგას:
“გამიღეთ კარი!”
რა ადრე გაჰქრა გაზაფხულის
მზიანი ჩრდილი,
რა ადრე გაჰქრა ჩემი ყრმობა,
ჩემი სიზმარი!
დროო წყეულო, სად წარიღე
ჩემი ფიქრები!
დროო ბოროტო, სად დამარხე
ოცნება წყნარი?
მარქვი, ოჰ, გველო, რად დაგჭირდა,
რომ მოგეწამლა
ყვავილოვანი სიყმაწვილე
და ჩემი ქნარი?
დაღონებული გავცქერივარ
ცისა დასავალს,
სადაც იშლება მოღუშული
ღრუბელთა ჯარი...
ქვითინებს ზეცა, ქვითინებენ
ცაცხვის ხეები
და გულმოკლული ქვითინებს და
ქვითინებს ქარი...
დამათრობელი - როგორც ჩემი
მოგონებები,
წინ მიდგას ღვინო, ლალისფერი
და ძველი ღვინო...
ვსვამ განუწყვეტლად, ვსვამ, რომ
დავთვრე მოგონებებით,
რომ მეც საზარლად ვიქვითინო
და ვიქვითინო.
ოჰ, რად მომექცა ასე უღვთოდ
მე ჩემი ბედი,
რად დამიმსხვრია სიყმაწვილის
წრფელი სიამე...
სადაა ჩემი ყვავილები,
სადაა რწმენა?
ზეცავ სასტიკო, მიპასუხე,
მითხარი რამე!

***
ელეგია (ლ.მ.)

ბავშვმა დავღვარე ცრემლი ღვარული
ბევრი წუხილით და დანანებით.
აჰა! ის ქალი და სიყვარული
მოვიდა. მაგრამ დაგვიანებით!

სულში ყვავილი იყო დარგული,
ხმა მეგობრობის დღეთა მზიანთა.
და მეგობარი გადაკარგული
მოვიდა... მაგრამ დააგვიანდა!

ეჰ, მეგობარო! ეს დრო აფთარი
შენ საუკუნის სვლას მიანებე,
ეხლა გვიანი არის ზამთარი,
და ქარი ტირის დაგვიანებით.

იმედი ხდება ნათილისმარი,
მას გარინდება ბედმა მიანდო,
რომ ყველაფერი არის სიზმარი
და რომ ყველაფერს დააგვიანდა.

***
ელეგია.

სარკმლიდან ვუცქერ, თუ თეთრი თოვლი
მთა-ბარს როგორ რთავს და ათანაბრებს,
სული ეშვება მოგონებაში,
სიყმაწვილისას ვიგონებ ზღაპრებს.
ზღაპრებს, რომელთა უხმო აჩრდილში
ჰქრება ყოველი... გრძნობა დუნდება,
რაც კვლავ არასდროს არ განახლდება
რაც კვლავ არასდროს არ დაბრუნდება.
შემოვიხვიე ტანზე ნაბადი...
გაველ ქუჩაში, მსურს ბრბოს შევერთო,
რა უდაბნოა, ოჰ, ჩემო ზეცავ,
რა სიჩუმეა, ოჰ, ჩემო ღმერთო!
ახალი წელიც ვერაფერს მეტყვის,
ახალი წელიც ვერ მომცემს პასუხს,
ისევ უდაბნო... ისევ დუმილი...
ისევ თოვს და თოვს... გული წუხს და წუხს...

***
ელექტრონის საუკუნე

ბატარეებში,
რომლებშიდაც ელექტრონია,
რომ მიაქანებს
ამ რონოდებს, დაგვწვავს, მგონია.
ანბანებით და
ნიშნებით რომ ხაზავს რეკლამას,
ვენტილიატორს
ატრიალებს ქარივით ლამაზს.
დინამოების
მანქანების მძლავრია ენა,
გენერატორთა
სადგურები, ბუკი, სირენა.
იცოდეს ყველამ,
სადაც დგამენ უმძიმეს ძრავებს,
რომ ესაუბროს
რკინისგზებს და მიმქროლ ტრამვაებს,
ყველგან გაისმის
ელექტრონის ზარის წკარუნი,
კაბელების და
კამესტანის სჩქეფენ წყარონი.
ელექტრონული
ოკეანების რბიან ბრბოები,
მექანიკური
საზომები, ხელსაწყოები.
დააქროლებენ
კიდით-კიდე ახალ სანათებს,
ლიფტებს უმაღლესს
სართულებთან ის ათანადებს.
მოდიან შორით
გაზეთები და ბარათები,
ელექტრონული
საკონტროლო აპარატები.
რა წარმტაცია,
რა მღელვარე ძალთ გადაცემა,
ბოძების ჩუმი
დაფიქრება და აღტაცება,
ის მიიჩქარის
ვით კივილი ავტომობილის,
იბრძვის სინათლე
და სიბნელე გულგაპობილი.
გამთბარ ღუმელებს
მხიარული გააქვთ გუგუნი,
რომ მათ ეკუთვნისთ
ელექტრონის ეს საუკუნე.
შუაღამისას
მძაფრი გააქვთ სისინი სიმებს,
ის ზეცაშიც და
მაღაროშიც არ დაიძინებს.
ბურღავს მიწის გულს
და შადრევნებს აისვრის ცაში,
ბროლთა და მინათ
საოცარი არის კაშკაში,
რომ მოანატროს
მიბნელებულ ღრუბლებს ფერები,
მათ ძალთა მთვლელი
ჯგუფდებიან ინჟენერები.
ელექტრო-თეატრს
უხარია, რამდენად მეტად
თავს დაადგება
მაყურებელს ფარვანის სვეტად.
ელექტრო-საათს
მიაქანებს თავის მატორი,
სადაც წამს უცდის
ელექტრონის ტრანსფორმატორი.
ელექტრო-ლინზას,
სპეციალისტს, ელექტრო-მედიკს,
უფრო უმაღლეს
საუკუნის ესმის იმედი.
უფრო უმძაფრეს
იელვებენ ცივი ლანდები,
ელექტრო-უთო,
ტეხნიკები, კონსულტანტები.
მბჟუტავი გაზი
იღუნება ვით ბერიკაცი
და უფსკრულისკენ
მიდის, როგორც ძველი ბარკასი.

***
ელექტროსადგურს აშუქებს მთვარე...

ელექტროსადგურს აშუქებს მთვარე.
ელექტრონისთვის ხსნა ქვეყნად არი.
დაუსრულებელ მდინარეებზე
დაუსრულებლად ელავს მედგარი.

მას ენატრება გამოძახილი.
ის გაჩუმდება და დაუგდებს ყურს,
მღელვარე გუგუნს მოუცავს არე,
მღელვარე გუგუნს მოტორისებურს.

***
ელვარე და ლომფერი...

ელვარე და ლომფერი
იყო ცხრა ოქტომბერი,

მაგრამ თვალმა დათვალა,
მზე ბევრი და ცხრათვალა...

ოჰ, მზით გადანაცხარო,
ცხრამუხა და ცხრაწყარო!..

რუსთაველი - ხანია,
ისიც ცხრა ანბანია...

ვნება იყო ღვარული
ჩემი ცხრა სიყვარული.

ოდეს გნახე, ლომფერი
იყო ცხრა ოქტომბერი.

***
ელვარება

ოდეს სილაჟვარდეს ნავი გადალახავს
ჰაეროპლანების არის ესკადრები,
თქვენი ელვარება, ავტომობილებო,
ცივი ასფალტების რკინებს ეკაწრება.

ახალ ტრამვაიდან, ახალ ტურბინებზე
ახალ რესსორებით უცდის შედარებას,
გათხრი მაღაროებს, მაღლა კვლავ აიტან
დროის ქიმიური ფენის მშფოთარებას.

მიჰყევ, გაუგონე ბორბლებს სიარული,
არის საუკუნე ინდუსტრიალური.

***
ენაზე აკრავს ხალხი...

ენაზე აკრავს ხალხი, ნაცია.
დღისით შეხედავ, თითქო კაცია,
სხვა არ გეგონოსთ: ერთა ლიგაა
და საიქიოს კომპენსაცია.
ხან რომ შეხედო, ასე გგონია,
მოსკოვი მასთან მონაგონია,
ო, უსათუოდ დემოსფენია,
ო, უსათუოდ ციცერონია.
მადლობა ბედს, რომ არა ვართ მათი
ბუკი, ნაღარა, ბჭობა, კამათი,
ჩვენ მიგვიზიდავს მომავლისაკენ
სულ სხვა მიზანი და ანდამატი.

***
ეპიტაფიები

აწ აღარა გვყავს ჟურნალი „კვალი“,
მან სამუდამოდ დახუჭა თვალი,
მაგრამ ვინა სთქვას: რომ ჟამმა დაჰკრა,
და „კვალი“ იგი უკვალოდ გაჰქრა?

ძველი ცენზორი

შენ აღარ ხარ. მაგრამ სული
შენი ჩვენში იფარება
და ყველასთვის ნათელია
იმა სულის უკვდავება.

***
ერთ დროს

ერთ დროს იყავი შენ ძლიერ კარგი,
აწ დრო სხვაგვარად მიემართება,
ვინ გაგიბზარა მზიური სარკე,
ან სიმღერის დროს რა გემართება?

მაგრამ სიცოცხლეც არ არის მეტი
ძველი ბრძოლების გარე შთენილი,
მარად შენი ხმით ტიროდეს გედი
შენითვე მკვდარი და აღდგენილი.

***
ერთი გავარდნილი კაცი

აშრიალდა ნეშო ტყეში,
წამოვიდა ციდან თქეში,
ო, ასეთი სიხარული
არ მიგრძვნია მე ჩემს დღეში.

გადმოვარდნილ წვიმის სვეტებს
მზე ღრუბლიდან შუქს უმეტებს,
აელვარდა ცისარტყელა,
სჩანს რომ ბედი არ მიმეტებს.

რა რისხვაა თვალწარმტაცი,
ამოვარდა ქარი მკაცრი,
მე ხომ ხეებს ვეფარები
ერთი გავარდნილი კაცი.

***
ერთმა წუთმა

გზაჯვარედინზე შავი დემონი
წინ გადამიდგა მე ქალის სახით...
„ოჰ, მებრალები - მან მითხრა - რადგან
გზას ვერ გააპობ ვაი-ვაგლახით!

ბედნიერება არ არის ქვეყნად
ისეთი, რასაც პოეტები ქმნით,
ეს არის მხოლოდ თქვენი ოცნება
და ჩაფიქრება, ისიც ცოტა ხნით.

იყავი ჩემთან, იყავ უგონო!
ალერსით დაგწვავ, წამომყე, წამო,
თუ ერთი წუთით მოგმადლებ შვებას,
მთელ სიცოცხლეში უნდა ეწამო!“

ჩამჩურჩულებდა ეგ ნეტარი ხმა,
ხმა ეგ ცბიერი, ხმა მომხიბლავი,
ციურმა შვებამ გამომიქროლა,
ოცნების ტალღებს მივეცი ნავი!

დაუფიქრებლად ამ ერთმა წუთმა
ტკბილი ღიმი და ნაზ ფიქრთა ბინა,
მთელი იმედი და მომავალი
უცებ სრულიად დამაკარგვინა!

***
ერთს უბეში შენი წიგნი უბის...

ერთს უბეში შენი წიგნი უბის,
ხელნაწერი - მე ვიცანი - ვაჟა,
ანაჟღერმა ლაჟვარდოვან გუბის
გაიღვიძა, შეკრთა, ირაჟრაჟა.

ოცნებაო მიმკრთალებულ მელნის,
შენ გვიჩვენე მოქანება მერნის -
მერმისს, ტკბილო ივერიის ზეცავ,
მშვენიერზე მშვენიერო, მერმისს!

***
ერთხელ დილით

ბრწყინავს დილა,
როგორც სარკე,
ცა გაშლილა,
როგორც თარგი.
დილაც კარგი,
ზეცაც კარგი,
აქაც კარგი
ლუნა-პარკი.

ისიც კარგი,
რომ ამ დილით
ლამარტინით
და დელილით
უბრუნდები
გადასულ წლებს,
ხან ცრემლებით,
ხან ღიმილით!

***
ერთხელ საღამოთი

ბათუმის მზე ჩასავალად ენთო,
მშვიდი ქარი ხმაურობდა ზღვაზე.
ცხოვრებისგან დაღალული „დენდი”
გემს უცდიდა და მიამბო ასე:მახსოვს ქალი, ვერონიკა, ლაღი,
ორკესტრით და ხალხით ფეთქდა ბაღი,
ვერონიკას მოსწყენოდა შუბლი,
ვერონიკას შუბლზე აჩნდა ზრახვა;

ჩამოსულთა მარტოობის ღრუბლი,
არც შეხვედრა, არც ნაცნობის ნახვა.
მეგობრებში მე ყველაზე ადრე
ფიქრში მყოფ ქალს ახალგაზრდამ მკრთალი
სალამი და თაიგული ვკადრე
და ვიგრძენი მშვენიერი ქალი.
რა წრის იყო – იკითხავდა ვინა?
ვადარებდი ვერონეზეს ნახატს, –
სადმე ძვირფასს გადავკრავდი ღვინოს,
თუ ხელგაშლით ვთამაშობდით ქაღალდს.
შემდეგ მოხდა… პეტროგრადის ხანა:
ახლობელი აქ არავინ მყავდა,
მოწყენილი, მღვრიე ყავახანა
ჩემს უმიზნო მარტოობას ჰგავდა.
გამოვედი გზად ბურანში მყოფი,
ნევას ედგა შენისლების ბუნდი.
ერთ ქალს მხარზე გადაედო თოფი
და გარს ერტყა მეგობრების გუნდი.
ვერონიკა! ვერონიკა! დადგა.
აჰ, საით სად! იგი გასცდა ხიდეს,
რა თქმა უნდა, ვერ შემიცნო, რადგან
კლასი კლასის წინააღმდეგ მიდის.
მე კი ვიდექ წყალთან საღამომდე,
სადაც მღვრიე დამდგარიყო ღვარი,
„უცხო ქვეყნად მარტოობას გრძნობდე,
ნეტარება არის რაღაცგვარი”.
გავცქეროდი კაფეებს და კინოს,
მივყვებოდი მოგონებათ ნაკადს,
როცა ძვირფასს გადავკრავდი ღვინოს
და ხელგაშლით ვთამაშობდი ქაღალდს.
მეორე დღეს ისევ შემხვდა იგი
და მომესმა საუბარი მისი:
„საქართველო ეს ზღაპრული მზეა,
უკეთესის ბედისაა ღირსი.
ამ მხარეზე უფრო მეტი ვიცი,
იგი უფრო შეიქმნება მშვენი!
როცა ძალა და უფლება მტკიცე
დამყარდება იმ მხარეში ჩვენი.
ერთხელ გრძნობა მარტოობის მდევდა,
ასე მოხდა – კაცია თუ ბედი,
სალამი და ყვავილების კონა
არავისი მახსოვს, ერთის მეტი!
ის დღე, როგორც ახალგაზრდა მუხა,
საუცხოო, ფრიალოზე ნარგი,
ის დღე ჩემთვის ყველაფერი იყო,
ყოველ დღეზე უჩვეულოდ კარგი!”
„ვერონიკა” – მსურდა მეთქვა მაშინ,
მაგრამ გრძნობამ შემაჩერა რაღაც,
ჩვენ ხომ… ძვირფასს გადავკრავდით ღვინოს
და ხელგაშლით ვთამაშობდით ქაღალდს.
კლასი კლასის წინააღმდეგ! მკვეთრი
ხმით დაიძრა მესამე დღე რუხი,
რა თქმა უნდა, მე ვიყავი თეთრი,
როს თოფების ატყდა ჭახაჭუხი…
ვერონიკა მე ვიცანი გვიან,
რომ იჭექა და ამღვრეულ ბოლში
მკერდში, გულთან გამიარა ტყვიამ
და დავეცი, სისხლიანი, თოვლში.
„ვერონიკა!” – დავიძახე მაშინ
და გაფითრდა ქალის თვალთა ცქერა,
რაღაცასი გახსენება მსურდა
და, ვერასგზით… და ვერა და ვერა.
ან კი როგორ? სხვა სახელიც ერქვა
ვერონიკას, ხელთ თოფი რომ ეპყრა.
ქარხანაში უწოდებდნენ თურმე:
გაბედული კალუგელი ვერკა.
ან კი როგორ? რომანტიულ სახეს
და ლამაზ ხელს შრომა აჩნდა დაღად.
ჩვენ კი… ძვირფასს გადავკრავდით ღვინოს
და ხელგაშლით ვთამაშობდით ქაღალდს.

***
ერთხელ შენ დაჰხვენ...

ერთხელ შენ დაჰხვენ
ჩემგან კარები
ზღვის შორ სივრცისკენ...
რა აჩქარებით
შენ მე დამტოვე
და დამიტოვე
მრავალი დარდი
და იარები.
მე ვთქვი: სადაა
გზები სავალი,
რაც ახალგაზრდას
ჰქონდა მრავალი,
გადაიკეტა
მართლა კარები,
თუ არსად არის
გამოსავალი?
მაშინ სიობლე
დამადგა თავზე,
ჩემი ცხოვრების
ცოდვებით სავსე.
იგი ჩამოჯდა
ჩემს სასთუმალთან
და ის მახრჩობდა
ჩემს სასთუმალზე.
და აი, ამდენ
ქვეყნიურ შხამის
დაცლაზე ფიქრმა
შემშალა ლამის,
„რა გვეშველება“, -
მომძახდა მარად
გამწარებული
ხმა შუაღამის.
მაგრამ პოეტის
მძლეთამძლეობა
იყოს სიმტკიცე
და გამძლეობა.
ო, ჩანგო ჩემო,
გახსოვდეს მარად
ქვეყნისთვის ბრძოლის
მოვალეობა.
ავთან სასტიკად
იყავი ავი,
არ ჩამოაგდო
უდროო ზავი,
არ დაგინახო
თვალებზე ცრემლი,
განწირულებას
არ მისცე თავი.
ბევრზე ბევრია
გზები სავალი,
ხალხთ სამსახური -
უფრო მრავალი.
დამლოცოს შენმა
კეთილმა ჩრდილმა,
მძიმე, ეკლიან
გზით მიმავალი.

***
ერთხელ...

წვიმა და ქარი ერთხელ ღამით, შემოდგომისას,
მძვინვარ ქარიშხლად გადაიქცა და იწყო ქროლა.
დაიგუგუნა შუაღამის შავმა გრიგალმა,
მიაწყდა ხეებს, ააკვნესა და აათრთოლა.

კარი, ფანჯრები, სარკეები მთლად აძაგძაგდენ,
სანთელთა შუქმა ქარიშხალთან დაიწყო შებმა,
მიირხ-მოირხა მოელვარე დიდი კანდელი,
და რეკა იწყო მისმა მწვანე მინის მძივებმა.

მე ვკანკალებდი... უცნაურ ძალს ტყვედ ჰყავდა მაშინ
ქარის აკორდად გარდაქმნილი ჩემი არსება.
როგორ მწყუროდა ქარიშხალთან ერთად გაფრენა,
ბრძოლა, სიცოცხლე, სიყვარული, სიამე, შვება!

***
ერთხელო - ჰყვება შარდენი...

ერთხელო, - ჰყვება შარდენი, -
ვმოგზაურობდი მე გემით,
რომელიც, ვით შევარდენი,
ჰქროდა ვაჭრობის ემბლემით.

გემი - შორეულ მხარიდან,
სავსე ნავაჭრი ქონებით,
ნავსადგურ ისგუარიდან
წამოყვანილი მონებით.

ყოველ საღამოს, ასეთ მკაცრ
ბაქანზე გამოხორგილებს,
ადებდნენ ორ-ორ მამაკაცს
ხელ-ფეხზე მძიმე ბორკილებს.

დილით კი ხსნიდნენ: ვით ღრღნიდნენ
ყურს ხმანი საავდარონი,
რა მწუხარებას მე მგვრიდა
იმ ბორკილების ჟღარუნი.

დილ-დილით, ნაპირთ ქვიშაზე
მრავალი ჩნდა კოცონები:
ეს იყო იმის ნიშანი,
რომ მოიყვანეს მონები.

ეს იყო იმის მგონები,
რომ დაგროვება დიდია,
რომ მოიყვანეს მონები
და ყველა გასასყიდია.

ნავით, ბაწრებით, საკონლით
იქ გაგზავნილი, ხველებით
სწრაფლ გემზე ცოცხალ საქონლით
ჩნდებოდნენ გამყიდველები.

ვაჭრობაც იქ იწყებოდა
ქისათა ბრჭყვიალ-კიაფად,
და კაცი იყიდებოდა
სულ ჩალის ფასად, იაფად.

თხუთმეტ ეკიუდ - ვაჟები,
თორმეტ ეკიუდ - ქალები,
სამ-სამ ეკიუდ - ბავშვები,
იყიდე, გენაცვალები!

სიდან სად შემონაჩარი,
იქვე, - განაგრძობს შარდენი, -
სჭვრეტდა ბერძენი ვაჭარი,
ქალი სდგას და ღირს ამდენი.

მოიღო ქისა, დათვალა
და ჯიბედ კვლავ ჩაიკიდა.
ისევ დათვალა და ქალი
თორმეტ ეკიუდ იყიდა.

ოცდახუთი წლის სულ იყო
ჩვენს გემზე შუქთა მთოვარი,
თან ჰყავდა მისი სულიკო:
პატარა, ძუძუმწოვარი.

გადასარევად ლამაზი,
შვენოდა სახის ნაკვთები,
ყორნისფრად კრთოდა თმა ნაზი,
თმა ყელზე გადანაგდები.

რა იყო სინაზე კანის,
ო, ფერიც, ფერი კანისა,
ფერი ცვრით გადანაბანის,
ნამდვილი მთის შროშანისა!

არასდროს, - ჰყვება შარდენი, -
სხვა არ მინახავს მე ქალის
გულ-მკერდი, მშვენი ვარდები,
მომრგვალო ბროლის ფიქალის.

ერთ-იმავე დროს ეს ქალი,
ჩემში იწვევდა ჩუმს, მალულს,
მღელვარე სურვილს და კვალად
რაღაც მწვავს, უღრმეს სიბრალულს.

და გემი გაჰყვა ისევ წყალს,
ფიქრნი კი, მონავარდენი,
თან მიჰყვებოდა აფხაზ ქალს...
ასე ამთავრებს შარდენი.

***
ერთჰანგა, ერთფერი...

ერთჰანგა, ერთფერი
ხმაურობს მდინარე,
ვარვარებს ეთერი,
სიცხეა მძვინვარე.

***
ეროვნებათა მარში

ჩვენ ერთი ვართ, თუმც სხვადასხვა
გვქვია სახელი,
ჩვენ ერთი ვართ, ქართველი თუ
ყარაბახელი.
სოლიდარულ დროშის ქვეშ სდგას
ბევრის ამტანი,
ადერბაიჯან,
საქართველო,
ჰაიასტანი!
პაპის-პაპას ძველისძველი
ჰქონდა გაგება:
შეტაკება, შურისგების
პაპანაქება;
მოანათა ოქტომბერმა
მზიანი მიზნით,
შოვინიზმი გადალახა
რა ლენინიზმით,
გადალეკა სისხლიანი
ღობე-მესერი -
ძველ რუსეთის ნაცვლად ბრწყინავს
რესეფესერი.
ჩვენს კავშირში სხვაგვარია
ომის ბაცილა,
რაც ევროპამ თავის ქვეყნებს
ვერ მოაცილა.
იქ ყოველი ცის ნაფლეთი
ტყვიის ფერია,
ცხენოსანთა ბორგავს ჯარი,
არტილერია;
აქ აფუძნებს სოციალიზმს
საქმე სართველო,
ტაჯიკია, თურქმენია
თუ საქართველო.
იქ გაზების ეშვებიან
შავი შვავები,
ყუმბარებით დატვირთულან
თვითმფრინავები.
ნაღმების ხმამ ზღვად გემები
არივ-დარია,
მაგრამ თუ იქ დარბეული
ციციკარია,
აქ მეორე ხუთწლედი დგას
და ჭარბი ჯარი,
უკრაინა, საქართველო,
ადერბაიჯანი.
იქ რომელი რომელსა სძლევს -
ცხადზე ცხადია:
კლასიური ომების გზა
გზად ნაცადია.
იარაღით შებრუნდება
მტრების ჯიგარი,
რომ აენთოს ცისკარივით
ის ციციკარი.
აი რა დროს ნატრობენ დღეს
ველნი და მთანი,
ბელორუსია, უკრაინა,
უზბეკისტანი.
სოლიდარულ წინმსვლელობის
საქმე რითია
უძლეველი? ამის მტკიცე
მაგალითია -
ეს ამიერ-კავკასია
ძმური, გამტანი,
ადერბაიჯანი, საქართველო,
ჰაიასტანი.
ვაშა დიად სოციალიზმს,
აქ რომ შენდება!
გვჯერა: ძლიერ კომუნიზმის
დღე გათენდება!
ერთი დიდი იდეაა
შვების მომბერი,
მთელ მსოფლიოს - რომ მსოფლიო
სძლევს ოქტომბერი!!!

***
ეს გრიგალია სიახლის

ფანჯარას ტოტებს  მიახლის,
მთვარეს  მიართმევს ზიანებს,
ეს  გრიგალია სისხლის,
მზე რომ არ  დააგვიანებს.

მე  სიხარული მემოსა
და  გაზაფხულის ოცნება,
ხიბლავდა  გარეშემოსა
მინდვრების  გადასონება.

***
ეს გრძნობა სიბოროტედ ..

ეს გრძნობა სიბოროტედ,
გთხოვ, ნუ ჩამომერთმევა,
(ირგვლივ გაზაფხულია,
ბაღს ვარდები ერთმევა).
პოვნა ახალ წყაროთა,
ნაბიჯის წინ გადადგმა,
არ იქნება, მგონია,
იმ ნათქვამის გადათქმა.
ვინც ავთქმას შეექცევა
და ბოროტის მთქმელია,
მათთვის ზურგის შექცევა
აუცილებელია.
ეს თქმა სულ უბრალოა,
უნაღარო, უბუკო,
მინდა, რომ ცოტაოდნად
დარდი შეგიმსუბუქო.
კარგი, ვიმასლაათოთ,
სიტყვა ვთქვათ მოკვეთილი,
გზა რომელი სჯობია,
ბოროტი თუ კეთილი?
ჰუმანიზმის თქვენისა,
მორალით შებურვილი,
მთლად დაღუპვა სჯობია
თუ დაღუპვის სურვილი?

***
ეს იყო თხუთმეტი წლის წინათ

ეს იყო თხუთმეტი წლის წინათ.
ეს იყო თხუთმეტი წლის წინათ.
დიკკენსის გმირივით ცეცხლთან ჩაფიქრება.
ღამეა, საცაა სანთელი ჩამიქრება.
ოცნება წარსულზე და ღვინის ფარები,
საცაა სანთელი ისევ ჩამიქრება.
უეცრად გრიგალმა დააღო კარები
და ბინა პოეტის გადაიქცა ქვითინად,
ეს იყო თხუთმეტი წლის წინათ,
ეს იყო თხუთმეტი წლის წინათ.
მე თვალით ვეძებდი ზამბახის პრინცესას,
მწყუროდა ცისფერი ვარდები.

***
ეს იყო ოქტომბრის დამლევს...

ეს იყო ოქტომბრის დამლევს,
იმ დროს, როდესაც თვითეული ღრუბელი
ცაზე ვერსალსა ჰგავს.
დაღალული მზე ვეღარ ათბობს მათ:
შემოდგომაა.
გარინდებით იდგნენ ხეები.
და
დაცალიერებული ხის სკამები
იწვევენ ილიუზიას
წარსული ზაფხულისას;
გაჰქრა ზაფხული,
ოცნებიანი ახალგაზრდა ქალი,
ირისისფერი ტანსაცმელით,
ოქროსფერი თმით,
ვერონიკას სახით
და ცისფერ ყდიანი წიგნით ხელში
(შელლი, ეწერა წიგნს)
ნელი ნაბიჯით მიდის ბილიკზე.
ცაცხვებთან მან ჯიბის დანით
ხეზე ამოსჭრა:
მერი.
ეს მისი სახელია.
სადღაცა აპობენ შეშას.
ჰაერი სპლინითაა გაჟღენთილი.
უეცრად ცაზე
მელანქოლიურად გაწოლილი
ღრუბელი სწრაფად აირია.
მზე სრულიად დაიფარა.
შეირყა გარინდებით მდგარი ხეები.
დატრიალდა ჰაერში
ყვითელი ფოთლების სვეტი,
ახმაურდნენ ხმელი ტოტები.
ქარმა გადაშალა პოეტის
შელლის წიგნი
სწორედ იმ ადგილას,
სადაც იწყება საუკეთესო სტრიქონები
„გაფრენილი დღეებისა“.
ყოველი ახალი წლის ღამეს
გამახსენდება ეს, გადმოვიღებ მიუსსეს წიგნს,
იქ ერთი სონეტი მეთორმეტე გვერდზე
ასე თავდება:
„ოჰ, არ ველოდი, ქალბატონო,
მე თქვენგან ღალატს!“
განა ეს სტრიქონი
არ ღირს მთელ პოემად?
მე თვით არ ვიცი, რა მემართება.
ვერ ვისწავლე ერთი წამით მაინც დაცხრომა!
მინდა გადმიშვას ნისლ-მოხვეულმა
მთებმა, რომ დავინახო ქვეყნის
ყველა პოლიუსები:
მე მოვითხოვ სიტყვას.
მე გადავხედავ ქვეყნებს.
და ხმამაღლა ვამბობ:
უარგყოფ!
მიყვარხარ!
ორი მილიონი თვალებით
ვუცქერი ახალს
ათას ცხრაას ოცდასამს წელს
და ვამბობ:
გაუმარჯოს მომავალს!

***
ეს იყო ძველი, ნაცნობი აზრი

ეს იყო ძველი, ნაცნობი აზრი,
რომ ვერ გაფანტა ღამის ბურუსმა,
დაუნდობელად მკაცრი და ბასრი,
შუბლს შთაჭედილი, როგორც ლურსმანი.

ასე! აღარ აქვს მას ეხლა გული.
სულში იშლება სიცივე მკვეთრი -
მაგრამ ის მიდის დამშვიდებული,
როგორც პოეტი და გეომეტრი.

მან შეამჩნია ყვითელი ძაღლი -
ღრმა, მშვენიერი, დიდი თვალებით.
ადევნებოდა ღამეს... დაღლილი
წვიმით, გრიგალით და გაწვალებით.

***
ეს ლექსი

ეს ლექსი
ხანას იგონებს ნეტარს,
როცა გრგვინავდა, როგორც ესსექსი,
თვითონ ლიდერი -
რომ მომხრეები არა ჰყავს ცხედარს.
ის მიმართავდა მეორე მხარეს:
ჩვენ და თქვენ შორის ეხლა არ არის
არავითარი ნიადაგი, არავითარი -
რაზეც შევთანხმდეთ.
ადგილი, სადაც კიდევ ერთმანეთს
შევხვდებით, ქვეყნად ერთია მხოლოდ;
გადისერება ის სისხლის ზოლად!
სხვა არ არსებობს ველი შველისა,
გარდა სასტიკი ბრძოლის ველისა...
ოჰ, ვისაც გახსოვთ ყოველივე ეს,
მოსაგონებლად შევიკრიბოთ დღეს.
გახსოვთ? გათავდა მხარეთა შორის
ნერვიული და შფოთიანი მიწერ-მოწერა.
აღარც ერთ მხარეს მეორესი
რამე არ სჯერა.
განაგრძობს კამათს გაზეთები გამწარებული,
რომ თანაგრძნობა მოიპოვონ
მღელვარე მასის.
ბოლოს დროშები აიმართა, დაიწყო ბრძოლა
ასის, ათასის.
ამბობს შტანდარტი:
„არ არის რამე ნიადაგი,
რომ ჩვენ შევთანხმდეთ.
არ არის რამე ნიადაგი ჩვენი შეხვედრის,
ბრძოლის ველს გარდა“.
ო, ვისაც გახსოვთ ყოველივე ეს!
ასეთ დროს
უნდა აჩქარდე, უნდა აჩქარდე, უნდა დაეწიო
ისე სწრაფად, როგორც შეგიძლია.
წამმა დაყოვნება არ იცის...
ჩქარა, ამხანაგო, თორემ დაგვიანდა.
წუთის დაკარგვაც კი არის ბოროტება.
ვინ სთქვა გადადება?
დროა მოძრაობის და სიცოცხლის ნიშნის.
უნდა დასცე ძირს, გადაღუნო, წამოაჩოქო.
უნდა დასცე ძირს და მხოლოდ მკვდარს გადააბიჯო.
ო, ვისაც გახსოვთ ყოველივე ეს!
გრიგალებს მჭექარე ხმებით
შევხვდით:
სიცოცხლე, სიცოცხლე!
სიცოცხლე გვწყურია...
გვწყურია ნგრევაც და სიკვდილიც...
გვსურს აკივლდეს კაცობრიობა
აუტანელი ტკივილებით...
დროა! დრო! დროა! დრო! დროა! დრო!
უშიშრად სიკვდილს ეწირება ხსოვნა მრავალი,
გამოსავალი, უნდა იქნას გამოსავალი.
დროა! დრო! დროა! დრო! დროა! დრო!
ო, ვისაც გახსოვთ ყოველივე ეს.
იმუქრება ენერგია,
რეჟიმი, რკინა, რევოლიუცია.
ო, ვისაც გახსოვთ ყოველივე ეს!
ჩვენ თან წამოგვყვა მშფოთარება და მზეთა დნობა,
რადგან ვიგრძენით ჩვენ ქარიშხალი.
ჩვენ თან წამოგვყვა მისი ყინული,
ჩვენ განვიცადეთ ის ქარიშხალი...
ო, ვისაც გახსოვთ ყოველივე ეს,
მათ მოსაგონრად შევიკრიბოთ დღეს,
ვინაც ნამდვილად გასწირა თავი,
ვინც განიცადა წელი, -
სავსე ისტორიის ამბებით.
ო, ვისაც გახსოვთ ყოველივე ეს!..

***
ეს მშობლიური ქარია

I
შავმა ნისლმა დანისლა
მთები დაღესტანისა,
აიმართნენ კოშკები
ცისა და ნესტანისა.
გახსოვს? ტოტი ქარისა
აქანებდა მთვარესა...
ნეტა ახლა სადა ხარ
და რომელსა მხარესა.
მგლოვიარე ბინდებით
იბურება ყვარელი,
ვაზით და სიმინდებით
მიდის გზა საყვარელი:
ჩანს შორეულ ჩრდილების
კიდეებზე მონთება
და ომგადახდილების
ოხვრა მომაგონდება.
შავმა ნისლმა დანისლა
მთები დაღესტანისა,
ეცემიან კოშკები
ცისა და ნესტანისა.

II
ეს მშობლიური ქარია.
ეს სოფელია მძინარე.
არ ვიცი, რად მიხარია:
ვაზი, ყანები, მდინარე.
დღემ ნისლი შემოიხვია,
გზაც სიარულმა დალია,
ის - ძველისძველი ციხეა,
იქ კიდევ წინანდალია.
წინანდალს ვაზი ამშვენებს,
ახმეტას - ვაშლი წითელი.
როგორ რთავს, როგორ აშენებს
აკიდოების მკიდელი.
იქ ტყეა მთვარით ქსოვილი,
ვით ლოენგრინეს სიზმრი,
ლაჟვარდით გადათოვილი
და ვერცხლით ნათილისმარი.

III
შუქი გაიშალა,
წყალი დაიფერა,
სიო დაიბერა,
ჩალა გაიჩალა,
სიზმარს აბარია
ველი შენაფერი...
ახლა ყველაფერი
ოქროს ზღაპარია.
არც ხმა, არც ჩურჩული,
ბინა - მინაგნები,
თვალებდალურჯული
თრთიან იალქნები.
ძილი მეგონება:
უცებ ქაოსიდან
მთვარემ ამოზიდა
ლურჯი მოგონება.

***
ეს მძინარე მთა და ველი

მწუხარებავ, როგორც გველი,
ხშირად გულში გამიარ,
ეს მძინარე მთა და ველი
იყოს მრავალჟამიერ!
შენ, მეღვინე, ღვინო გვასვი,
თვალს ნუ მიეძინება,
ფიქრები გვაქვს ასჯერ ასი,
როგორც ღრუბლის დინება.
ნუთუ არსით არის შველა
უჩვევი თუ ჩვეული?
გადღეგძელოთ ყველა, ყველა
ამ სუფრაზე წვეული.
მწუხარებავ, როგორც გველი,
ხშირად გულში გამიარ,
ეს მძინარე მთა და ველი
იყოს მრავალჟამიერ!

***
ეს ოცი წელიწადია...

ეს ოცი წელიწადია -
სამშობლოვ! გულით მწადია -
რომ გარს გეხვიოს, რაც ქვეყნად
სინათლე-სიდიადეა.
გადამთიელი გადია
სწუხს: ბევრი ღამე ათია -
არ სძინავს გაბოროტებულს,
ეს ოცი წელიწადია.

ეს ოცი წელიწადია,
რაც შუქი ქვეყნად ანთია,
ლენინის სწავლა-მოძღვრება
მისი ფარ-მუზარადია.
სტალინი ის საათია...

***
ეს რა ნიაღვრებს ვეზუვი ისვრის?

- ეს რა ნიაღვრებს ვეზუვი ისვრის,
რა სიბნელეში სდგას ცეცხლის სვეტი? -
- ეს ამ გულიდან სიმღერა იძვრის
და თან მოჰყვება მას სისხლის წვეთი.

- ეს რა შავბნელი კვამლი მოედო,
რა ბურუსები მოაქვს რგოლებად?
- ეს შენს სიმღერას და სისხლს, პოეტო,
თან მოსდევს წყევლა და დაბრკოლება.

- ეს რა გრიგალმა დაიწყო ძრწოლა,
რა ჟრუანტელი წყვდიადს აწუხებს?
- ეს შენი ისმის სიმღერის ბრძოლა,
ბრძოლაზე ბრძოლით რომ უპასუხებს...

- ეს რა ბრწყინვალე მზე ამოენთო,
რა ჟრიამულმა გადაიჟღერა?
- ეს სიმღერაა შენი, პოეტო,
გამარჯვებული ბრძოლის სიმღერა!

***
ეს სურათი...

ეს სურათი
საზღვარგარეთიდან
მოიტანა
ინჟენერმა მხატვარმა.
შეხედეთ!
დახატულია
ქოხი პატარა,
მოკლებული
სიმაგრეს და შალაშინს,
ძონძები და
ნამტვრევები რა და რა,
საწოლზე კი
ძონძებში და ჩალაში
რაღაც გალურჯებული,
გასისხლიანებული,
საზიზღარი, მიწამდე
გადმოქიანებული,
ნაფლეთებში, ნახევრად
გადაღრღნილი ძაღლებით,
ძაღლები ხომ ხარბია,
სტოვებენ და გარბიან.
ვინ ნახავს
სურათს უარესსა?
ამ სურათს ეწოდება:
„სიკვდილი
უმუშევრისა“.
არ დათვრები,
სანახავიც თალხია,
ეს მხატვრები
საოცარი ხალხია.
ეს მხატვარიც
კვიატკოვსკი,
როცა სურათს
წყდებოდა
ასე მეუბნებოდა:
ამხანაგო, იცი რა,
ნახე,
რა უფსკრულია,
როგორ სხვანაირია
ეს ფრაგმენტი სრულიად.
აი, რა განსხვავებას
აჩენს ქვეყნად ევროპა!
კაპიტალისტურია
მისი თანამდევრობა.
განსხვავების მდევარი
და სხვა არავითარი
აქეთ - უმუშევარი,
იქით კიდევ მდიდარი.
თუ მე ახლა
სხვას დავხატავ კარბას,
უზარმაზარს
და დიდებულ დარბაზს,
რომლის შუაგულში
გვირგვინთ მდელოებით,
მოოქრულ,
ბრწყინვალე სარეცელზე
გარემოხვეული
შემოსილი სამღვდელოებით;
ღრმად დაფიქრებული
ექიმებით;
გულმოდგინეობის და
ერთგულების
გამომხატველი
მოსამსახურეებით;
კართან მოწყენილი
რაშებით,
მოქვითინე ბავშებით,
სასოწარკვეთილი ცოლით;
თუ ამ სასოწარკვეთაში,
ამ ცრემლში,
ამ წყვეტაში
მე დავხატავ ადამიანს,
რომელიც
არასოდეს არ ყოფილა
მშრომელი,
რომელიც
აბრეშუმში, ხავერდებში
სულსა ლევს -
თავის მღვრიე,
უკანასკნელს,
ბინძურ სულს -
აჰა,
ის უკვე მკვდარია...
შენ იტყვი:
ეს მდიდარია.
არ უნდა
მას დიდი მიგნება.
კონტრასტი
ნათელი იქნება.
ორთავ ხელი
მუმია -
ყვითლად დაკორძებია.
აქეთ
აბრეშუმია,
იქით კი -
ძონძებია.
ჩვენი საქმე
არის სულ სხვა გვარადა,
მისთვის ჰქრიან
ეს ბორბლები ჯარადა!..

***
ეს შეღამება

ეს შეღამება სხვისი სასძლოა,
სხვა სითეთრემ რომ ააქაღალდა.
მე ასე ვგონებ, და შესაძლოა,
ზეცაზე ყველა სული დაღალდა,
და გასაგონად: მსოფლიო, წყნარად!
იქ ნანგრევებად იქცა სოფელი;
დიდი ხანია იქცა არარად
და დახარხარებს მეფისტოფელი.

***
ეს ძველი მუზა...

ეს ძველი მუზა ცბიერ გველივით
ნებივრობს ღამით, თუ თბება დღისით,
მარადის ფიქრობს, რომ ყოველივე
იწყება მისით, თავდება მისით.

შხამი შხამს, როგორც ატომი ატომს
უერთდება და გაშინებს ვითომ.
შენ ეკითხები საცოდავს: რატომ?
ის ცინიკურად - ისე, იმიტომ!

კლასიკოსების, თუ ჩვენს დროებას
იცავს მორწმუნე საკუთარ სარფის,
როგორც კი იგრძნობს საშიშროებას,
სტოვებს ბრძოლის ველს და გარბის, გარბის.

თან ძუნწი რითმებს მოიხვევს ძაგრად,
ერთის დათმობას კი არ ისურვებს,
მაგრამ, როდესაც მიარტყამ მაგრად,
ორმოცდაათსაც არ დაიშურებს.

მიუსსეს შემდეგ, ფერმიხდილი მზით
რომ ოცნებობდეს ვინმე, ძნელია.
უძველეს დროის, მაინც ვერას გზით,
განცდებს ეს მუზა ვერ შეელია.

და ადგილს, სადაც ცრემლი მოსდის ქვას,
არ დაელევა სულს სანდომარი -
მიცვალებულის სადღეგრძელო სთქვას,
ცოცხლის კი მხოლოდ შესანდობარი?!

***
ეს წელიწადი

მოვითხოვ სიტყვას!
კვლავ იმას ვიცავ,
სულით და გულით
რასაც ვიცავდი.
მაინც რას ნიშნავს
მშობელო მიწავ,
ეს დღე, საათი,
ეს წელიწადი?
ეს არის წლების,
ეს არის მასის
უზენაესი
მარშით ვლინება!
ეს არის ოცის -
როგორც ათასის -
წლის ბრწყინვალებით
დაგვირგვინება!
ეს წელიწადი
მჭიდრო ფუძეა!
შეუდარებელ
წლებს გადარჩება -
მზე: საბჭოური
კონსტიტუცია!
სოციალისტურ
მზის გამარჯვება!

***
ეს წინათ იყო

ეს წინათ იყო, მდინარეს თითქო
ვერცხლის ეფინა მძინარე ჩადრი
და კიდეებზე მდუმარედ იდგა
შეუცნობელი შრიალი ჭადრის.
შრიალი ვერხვის, შრიალი ყანის,
უდარებელი სამშობლო მხარე!
რა უწყალოა რონინი ხანის
აუსრულებელ იმედთა გარე!

***
ესე ქალი გამოვხატე ფარშავანგად ..

ესე ქალი გამოვხატე ფარშავანგად, არა ქალად,
დაიბადა იმერეთში მისი ქვეყნის ბარაქალად,
მოევლინა ამერეთსაც რა სიმძიმედ და რა კალად,
ის იქცევა ამიერით თავის ტვინად, არა ქალად.

***
ესპანეთი

გუგუნებს ესკადრილია,
გარშემო ღამის ჩრდილია,
ღრმა ძილში წევს სევილია -
მაგრამ ეს მწარე ძილია.

ღამის რაინდი ჩვეული,
შორსაა, ნისლში ხვეული,
მათთვის ახლოა რჩეული:
დგას ფრანკო ცოფ-მორეული.

ეს უცხოელთა გემია -
ნავსადგურს რომ მისცემია.
ის ამბობს: თუ ედემია -
ეს ესპანეთიც ჩემია.

ჰაერს რომ თეთრი ნავია -
უცხოელთ თვითმფრინავია,
მათი განზრახვა შავია,
მათი სტუმრობა მწვავეა.

ესპანურ ტანისამოსით
და ფაშისტური ნამუსით
ირევა, როგორც ქაოსი,
ცხოვრება იმ მიდამოსი.

***
ესპანეთის გმირებს

აი, ნამდვილი გმირთა-გმირობა
და თავდადება,
ნაყოფით მისით ქვეყანა მალე
ათავთავდება.

დრო მოვა, ძმებო, და ჩვენ მოვნახავთ
ხიდეს გადებულს.
მივესალმებით კიდევ ერს მებრძოლს
და თავდადებულს!

***
ესტონეთს

ჩვენი მხურვალე
სალამი
მხარეს,
რომელსაც ჰშვენის
სახელი -
„ესტი“.
ჩვენებრ ჰფარავდა,
თუ არ
უარეს,
შავი ღრუბელი,
ცივი ნორდ -
ვესტი.
მაგრამ გაირღვა
რკინის
კარები
და გადმოეშვა
მსგავსებად
ტალღის -
თავისუფლება,
დარის
დარება
და ნებისყოფა
მშვენიერ
ხალხის.
განათლდა გმირის
კალევას
კვალი,
მიმოეფინა
ბაღებს
ყვავილი.
იმ ორთავიან
მტაცებლის
თვალი,
ის წინანდელი
სკანდინაველი
გაჰქრა, ვით ბნელი
ღამის
ზღაპარი.
ახალი სიბრძნით
სავსე
მხარეში -
ყველანი ბედით
ვართ თანაბარი
ერთა მშვიდობის
სიელვარეში.
და მეგობრებად
გვეხვევიან
გარს
მზიურ ქვეყნების
მკვიდრი
მდგმურები.
მეც Esti Kannel-ს
(ესტონეთის ქნარს),
მღელვარე ჩანგით
ვეხმაურები.

***
ეფემერა

ცხენთა შეჯიბრებაზე ჩემი ლურჯა ცხენები
ჰქროდნენ ეფემერული და ფერადი ქარებით,
იყვნენ საუკუნენი, მაგრამ მე ვიხსენები
გაფრენილი პირველი წყების ნიაგარებით.

ვწუხვარ: ერთადერთი ვარ და ზეცაზე სწერია
ჩემი გზა და ახალი ლალის კართაგენები,
ბედი - ქროლვის გარეშე - ჩემთვის არაფერია,
ჩემთვის ყველაფერია ისევ ლურჯა ცხენები.

ჰე, ქაოსში დაკარგულს ქარი დამედევნება
ძახილით: გალაკტიონ! და ძნელია მიგნება.
სადაც ახლა ჯვარია და გვიანი მტევნები,
იქ უკვდავი მაგიის მარმარილო იქნება.

რამდენი ქარავანი, მთებზე გადამართული,
გაიშლება გამრღვევი მღვრიე უდაბნოეთის,
წვეთი სისხლის არ არის ჩემში არაქართული,
ძაფი ნერვის არ არის ჩემში არაპოეტის.

ო, რამდენი დაცხრება შურიანი თვალები,
რომ მარად იმარჯვებენ იდუმალი მშვენებით
ლექსთა შეჯიბრებაზე - მხოლოდ ინტეგრალები,
ცხენთა შეჯიბრებაზე - ისევ ლურჯა ცხენები!

აჰა! შორით მოისმის ქვეყნიური გუგუნი,
ელვა ელვას გაეკრა, დაელეკა ცას ღვარი,
გაქრა, როგორც ღუმელი, ცოდვით გადაბუგული,
უკანასკნელ ძებნათა სევდიანი საზღვარი.

კიდეები შეშლილი, ღამეები ველური
დაიტვირთონ წამებით, ღამე მთვარეს მოებას.
სულს სწყურია საზღვარი ისევ ეფემერული,
სულს სწყურია საზღვარი, როგორც უსაზღვროებას

თქვი, რას ნიშნავს ზენიტზე მდგარი შორი პალმები?
წინ! იმ უსაზღვრობაში მწუხარებას აიტან.
ჩემებრ დიდ საიდუმლოს მე იქ მივესალმები,
ყოველ მხრივ სივრცე იყოს, შველა კი - არსაიდან.

ო, უბრალო ხმებისთვის არასდროს არ მეცალა,
დაისერა მსოფლიო გამოუცნობ წყლულებით.
კოშკებს სიზმარეთისას ნისლი გადაეცალა
და იქ მიექანება სული განწირულებით.

ნეტავ ჯოჯოხეთისა დარდმა გამიყოლიოს,
სადაც ვარდებს ბაღისას მაისობა უქრება.
მძიმე ქვების ქუსლებით დავეყრდნობი პოლიუსს,
როცა ქარი მოსკდება და ცას შეემუქრება.

როგორც უხვი მემკვიდრე, ვისვრი სავსე პეშვებით
ფანტასტიურ მკვლელობებს და ოცნებას მკათათვის.
წარსულში, მომავალში წყევლით გადავეშვები,
რომ ძეგლები ავმართო მღვრიე მშვენებათათვის.

თქვენ შეხედეთ: პირველი ჩნდება მერიდიანი,
ვეძებ ისევ დაღუპვას და დავცინი სიბერეს,
წარსულს წყდება ფოთლების წყება იმედიანი,
შემოდგომის ქარვებმა გზები გადამიფერეს.

დე, თამაშის თუ ბრძოლის ვიყო ცქერით გართული,
იყოს მზეთა ორგია და მაგია მთვარისა,
ვიყო ამ ღრიანცელში მარად ხელაღმართული,
ლანდი - არაქვეყნიურ დარდით გადამწვარისა. -

დამრჩეს ეს საიდუმლო, როგორც წმინდა ემბაზი,
ეფემერა მომექცეს, როგორც ღამეს ენებოს.
ცხენთა შეჯიბრებაზე! ცხენთა შეჯიბრებაზე!
ცხენთა შეჯიბრებაზე გასწით, ლურჯა ცხენებო!

***
ეფემერი

შეხედე! მშვიდი შენი დობილი!
გარე ყორნისა ჰფენია ტევრი,
კუბოში წევს ის, როგორც შედევრი,
იდუმალი და ფიქრ-განდობილი.

მსგავსი მხოლოდ ცა და ალოეა,
ნისლიც ძლივსაა მისი სადარი,
მისი მხატვარი ჯერ არსად არი
და მხოლოდ შენზე ფიქრობს, გოია!

კარგია მისი ძეგლად აგება,
ბროლნი თლილები, სახე - ყვითელი,
ხოლო სადაა დღეს პრაქსიტელი
და შეუცნობთა დაქანდაკება?

სადღაა ნაშთი ძველი ჟინისა?
გოტიე! აი, შენი ტომები,
ოდეს ფანტომებს დაენდომები,
ვით გადარევა პაგანინისა.

***
ექიმმა გამომიწერა ..

ექიმმა გამომიწერა -
მარტო ჩაი და კისელი.
კისელისათვის წავიდა
ოლია დარბაისელი.
ვზივარ და ვუცდი ამ კისელს -
მაგრამ რას ელი, ვის ელი?
კისელს ვინ ჩივის, არა ჩანს
ქალი მტკიცე და ფხიზელი.
ოღონდ შენ მოდი, ოლია,
კისელს მოემტვრეს კისერი.
ვწერ ამ ლექსს გალაკტიონი,
თბილისელ-ქუთაისელი.

***
ეძიე ხვედრი

ეძიე ხვედრი, ეძიე ხვედრი, ნუ შეგაშინებს გზა გასავლელი,
აი, ღრმა აზრი ყოველი წამის, აი, დღეების რონინი მთელი.

***
ეჭვი

აუსრულდა სიოს ნატვრა,
ის ყვავილთა ვნებით დათვრა;
გაფითრებულს
ვარსკვლავთ კრებულს
სევდიანი მისცა კითხვა,
თუ სოფელი, ვით ცივი ზღვა,
რად კანკალებს,
რად ვალალებს,
რატომ სწამლავს ყოფნის რისხვა?
დაქანცული იდგა ფიჭვი,
ხორცზე იჭვი, სულზეც იჭვი,
ოცნების წუთს
ფრთხილს და სათუთს,
უშხამავდა შესაზარი, -
და ფიქრობდა, თუ რათ არი,
ქვეყანა რომ
უგრძნობმა დრომ
დააბერა უსაფარი?
სიო მისწვდა სევდის წალკოტს,
ზედ დააკვდა ფიჭვის ნაზ ტოტს.
და ფიქრის დროს
ობოლ წყაროს
სევდიანი მისცა კითხვა,
თუ სოფელი, ვით ცივი ზღვა,
რად კანკალებს,
რად ვალალებს,
განა არ სჯობს -
შეგვიყვაროს?

***
ეხლა დამშვიდდა საქართველო

სად იყო სმენა და გაგონება?
ახალი ჰანგი ენატრება რკინის ანგელოზს.
მე ვგრძნობდი მაშინ, რომ სტოვებდა ზეშთაგონება
თვით მურილიოს, კაელიოს, მიკელანჯელოს;
პოეტი მასსა, ხალხთა კოშკის მზეს უწინარე
გადასცქეროდა ბოროტებას განარიდები -
თვალუწვდენელი ორმოები, სისხლის მდინარე
და ტრანშეების ლაბირინტები.

სად იყო სმენა და გაგონება?
გაქვავებული ატირდება თვითონ ნიობა,
არა ცრემლები, არა შიში და დაღონება,
არამედ შურისმძიებელი კაცობრიობა.
დახოცილ ჯარის ანთებული იდგა მონბლანი
და მას სიმაღლეს უმატებდა ომის ბრჭყალები,
მაღლით ყუმბარებს მას უშენდა ჰაეროპლანი,
როცა ლპებოდენ გოსპიტალები.

და კარპატების გზა ხელ-უხლები,
როგორც მასსივი უძველესი და ანტიური,
რას იფიქრებდენ, რომ მის გულზე, ვით მუხლუხები,
მოვლენ ტანკები - საიდუმლო გიგანტიური.
იადააორმის სუნი იდგა. წვიმა ჩქარ-ჩქარი.
წითელი ჯვარი მაგიურად ქრის ვაგონებად.
ზარბაზნის ქუხილს ახარებდა მეხის ხარხარი.
არ იყო სმენა და გაგონება.

ღამით გუნდები პროპელლერის გუნდს ანეკტარებს,
ვის არ უგრძვნია საიდუმლო იმ პროპელლერის,
ღრუბლებს სინჯავდა, როგორც თითი, გზა პროჟეკტორის.
ოქრო მორგანის და როკაელლერის,
ეს იყო ცაში ქანაობა ცეცხლის ტოტების,
როცა ძმის ძმაზე უნდობელი ქრის იერიში,
თავბრუდახვევის, სისასტიკის, გაბოროტების
და უგონობის სიძლიერეში.

ცეცხლით და ხმალით დახოცილით გზა იფინება,
ყრუ ტრიუმფები მიდიოდენ ომის მიერი -
სასტიკი იყო სოფლად ცეცხლის აბიბინება,
მკვდარი სხეული, მაინც ნაზი და მშვენიერი.
რამდენი ჩალპა კარპატებში ეს სხეულები
და ხევი ჟამად ქარს და ყორნებს რომ მიანებეს.
არ მოშორდება მათი სისხლის არხეულები
გაბოროტებულ ადამიანებს.

ვის არ უნახავს: სატირალი და საშინელი
იმ ველებიდან ქალაქების მტვერში ჩაჭრილი,
მახინჯი სახით, აბეზარი და საშინელი
უკანასკნელი აგონიით კვნესის დაჭრილი.
დადის ყვითელი, დაღალული, გაფითრებული
როგორც სიკვდილის საიდუმლო, როგორც მორგები,
საუკუნო წვით სამუდამოდ სახიჩრებული
მხოლოდ ჩონჩხები, მხოლოდ მორგვები.

***
ეხლა ის დრო არი...

ეხლა ის დრო არი,
როცა მედგარ მხატვრებს
კვლავ უღვიძებს ქნარი
გულში ჩაკლულ ნატვრებს.

ეხლა ის დრო არი,
როცა, თუმცა ძლივას,
ბურუსში და ქარში
ხედავ პერსპექტივას.

***
ეხლა კი მშვიდობით! ნახვამდის!...

ეხლა კი მშვიდობით! ნახვამდის!
ნახვამდის, ლექსებო კამარა!
ჩემს გზაზე რაც უნდა დაღამდეს,
ვარ თქვენზე ოცნების ამარა.
მგზავრობა გქონოდესთ კეთილი
და მინდა გისურვოთ მხოლოდ ეს,
რომ როგორც ქვითკირის კედელი
მფარველად სიმართლე გყოლოდესთ.
ნუ სძრახდეთ მართებულ ყიჟინას,
ნურც რისხვა გაკრთობდეთ უხეში,
თვალი არ უქციოთ მტრის ჯინას,
დაღლილსაც ხომ უნდა ნუგეში?
უთხარით: ცხოვრების ნამგალი
გასჭედოს, მოხაროს, მიხაროს,
რომ აქვე ბევრია სამკალი,
რომელიც იძლევა სიხარულს.
ნახვამდის, ლექსებო! მძლე გუნდით
გაჰკვეთეთ ქარი და ნამტბარი,
გასწიეთ და ისევ დაბრუნდით
მკითხველის გრძნობებით გამთბარი!

***
ეხლა ღამეა...

ეხლა ღამეა.. და მეც არ ვიცი,
რა საჭიროა წერილის წერა,
სულ შემთხვევით გწერ.. მომწყინდა რაღაც..
ვერ მოვისვენე, ვერა და ვერა.
ფანჯრიდან ვიღებ თეთრი თოვლის ფიფქს
და გაცხელებულ შუბლს თოვლში ვმალავ,
ოჰ, ფიქრები რომ არ მასვენებენ,
შენი ბრალია, ჩემო შავ-თვალავ..
ხა, ხა, ხა! თვითონ მე მეცინება..
თავის თავს თვითონ მევე დავსცინი,
კაცს ყვარებია, მაგრამ ამ გვარად?

***
ეხლა, ძვირფასო მოგონებავ...

ეხლა, ძვირფასო მოგონებავ,
გიამბო მინდა,
გაგიზიარო ყოველივე
მინდა, გულახდით.
ჩვენში როგორ რთავს გაზაფხული
ქალაქს და მინდორს,
თუ როგორ ბრწყინავს აღტაცებით
და შრომის ტახტით.
მსოფლიო გლობუსს საგულეში
თამამად ვიტევ,
გული არა მაქვს უდარდელით
სავსე სიმღერით...
წყნარად, ნოტრ-დამო! თითქმის ორმოც
წელზე მეტია
ღმერთს გავეყარე, რას მაშინებ
ეხლა ქიმერით?

***
ეხლაც ბევრი სწერს ფერდზე...

ეხლაც ბევრი სწერს ფერდზე
გადაყვავებულ ტყემლებს,
უუნებობის მკერდზე
რომ გადაღვრიდა ცრემლებს.
თითქო მის ახლო ძევდეს
გადატეხილი დაშნა
და ცისარტყელა სევდის
იმ თაიგულთან დაშრა.

***
ეჯახებიან პლანეტები ერთი მეორეს

რბიან დღეები. სული დაეძებს უშორეს ხაზებს,
სივრცეებს მზეთა უშორესთა სპექტრო ანაზებს,
მე ვცხოვრობ გულით შფოთიანად მცემარეთ შორის,
რომელმაც დაგმო სიმშვიდეთა მკრთალი სახება...
იქ სიმძაფრეა და შეძახება:
ეჯახებიან პლანეტები ერთი მეორეს.

***
ვაგნერი

მე მხიბლავს ეს ქანდაკება, ზღვა-აღმაფრენით ტყვემქნელი -
ვაგნერი, წმინდა, ვით ზეცა და ბნელი, როგორც ქვესკნელი.
ვაგნერი, დისსონანსების მშვენიერებათ შემქნელი,
ნელი-ნელ მატყვევებელი, ამღელვებელი, მვნებელი.
მე მესმის წყნარი შრიალით ქაოსი ქვეყნის შექმნის დროს
და აღმაფრენა შემქნელის, რომ ზეშთამგონელ წამს უსწროს
და სახე მელოდიების განცდით წამებულ-ვნებული
და მესიზმრება გრიგალი ბოროტად მიძინებული.
წარვლიან საუკუნენი და ყოველივე, რაც ხდება,
ისევე წყნარი დუმილით დავიწყებაში გაჩნდება:
მარად დამწველი ჰანგები ლოენგრინესი ცად მყვანის,
მწუხარე ამონაკვნესი იზოლდასი და ტრისტანის,
ამონაკვნესი, რომელსაც მომხიბვლელად ქმნის ზღვა-ვნება,
ჰანგი ახალის ძიების, სიმღერა ვალკირიების -
სამარადისო, დაუჭკნობ და წმინდა ძეგლად დარჩება.

***
ვარ გალაკტიონ ტაბიძე...

ვარ გალაკტიონ ტაბიძე,
შორი გზა გამომევლოსა,
ჩემი ნიჭი და სიცოცხლე
ყველას თავს შემოგევლოსა.

***
ვარ გენია რიმანელი

ვარ გენია რიმანელი,
მესმის ქართა მქუხარება,
მეფინება წვიმა ნელი
და დემონის მწუხარება.

დავიწყებულ სიმების გვარ
ფერით ოხრავს ვილანელი,
მე მდუმარე გენია ვარ...
და გენია რიმანელი.

ყრუდ ვუსმენდი ლიუციფერს,
ის ბრძოლაში მივანელე,
ვგმობ სამარეს და სიბერეს
მე, გენია რიმანელი.

ვარ გენია რიმანელი,
მესმის გულთა მქუხარება -
მეფინება წვიმა ნელი
და დიდების მწუხარება.

***
ვარდები

მე, ზამთრისაგან ჯაჭვაწყვეტილი,
ნაცნობ ბაღისკენ მივემართები,
სად ფერად უცხო, ყნოსვად კეთილი,
ზამთარ და ზაფხულ ჰყვავის ვარდები.

დე, ჰომიროსის და ჰესიოდეს
ფეთქდნენ ვარდები მაღლა ახრილი,
მათ ვერ დამარხავს სასტიკი ლოდი,
სამუდამოდ ვარ ბორკილაყრილი.

დაე, მაისის ხატავდეს ხელი
ფლორას, გრაციებს, მუზებს და ეროსს.
რომელი იყო პოეტი წრფელი,
რომ სიყვარულზე არ დაემღეროს?

ვარდები იგი ელადის გემმა
დაფანტა, როგორც ძვირფასი ჩრდილი,
როგორც სახება და დიადემა
სილამაზისა და სინამდვილის.

რომელი ლხინი იყო უვარდო,
და ან - რომელი დღე საცნაური,
ან ანაკრეონს ვინ განუმარტოს,
რაა უვარდოდ დღესასწაული?

სახეთა ფერი და ნეტარება,
ბაგე, თითები თუ ყოფნა მზარდი,
პოეტს ყოველთვის აქვს შედარება:
მაისის ვარდი, სიცოცხლის ვარდი.

მარად იზრდება ვარდთან ჭინჭარი,
როგორც ოდესმე უთქვამს ოვიდის.
დაე, მოვარდეს სეტყვათა ღვარი,
და ცეცხლი ჩემზე გარდამოვიდეს.

ნეტავი ჩემთვის წუთებს არ ეკლოს,
აივნიდან რომ მესვრიან ვარდებს,
ვარდებს ეკლიანს, ვარდებს უეკლოს...
ოჰ, ამ დღეების სიმღერა მმართებს!

ო, სიწმინდეო და სიფაქიზე!
შენ ვერ მოასწარ, ისე დაწყნარდი,
როცა მზიანი იყავი ისე,
როგორც უწვიმარ რიჟრაჟში ვარდი.

და ორნამენტით აკრთობდა დემონს
იმ მშვენიერი წიგნების ძალა,
წიგნთა ყოველთა მაშინდელთ ზემო
ვარდით მორთული ჩნდა თავის ქალა.

ბოტიჩელს ვარდთა სწვავდა დღე იგი,
რაფაელს იგი ფარავდა ლხინში,
სადაც ჯიოტო და ვან-დეიკი
და ლეონარდო იყო და-ვინჩი.

იხიბლებოდა სული დიადით,
როს სიმაღლეებს სწვდებოდა არსი.
რუსთაველს მარად შვენოდა ვარდი -
ისეთი ჰქონდა ვარდს შინაარსი.

ვიგონებ თაღებს, ვიგონებ სვეტებს
და ყვავილებით მოქარგულ ფარდებს,
მაისს, კოლხიდას, ძვირფას პოეტებს
და კათედრასთან მიმოყრილ ვარდებს.

***
ვარდი კოკობი გადაფურჩქვნილი ..

ვარდი კოკობი გადაფურჩქვნილი
როცა ვიხილე, ვიგრძენ ცხოვრება,
მაგრამ რა ხელი მისკენ გავწიე,
ის სწრაფად მოსწყდა, ეკლებს დაება.

ჩემო სიცოცხლევ, თუ დაგენდობი,
იმედს მომიკლავ, განა არ ვიცი?
ოჰ, შენ თვალთმაქცობ... სულ ტყუილია,
შენი ვედრება და შენი ფიცი!

***
ვარდი სილაში

ქალმა კარები შემოამტვრია
ჩემი ოცნების და გატაცების,
მილეწ-მოლეწა იქ ყვავილები
და ძირს დაღვარა ღვინო თასების.
შემდეგ მოვიდა მგოსანი ქნარით,
რომ სასიამო აღეძრა ხმები,
მაგრამ არ დახვდა ნაზად აღზრდილი
სულის ვარდები და ყვავილები..
ატირდა.. როგორც ტირის ხანდახან
მეფე უკვერთხო და უგვირგვინო..
ღვინოში სურდა თავდავიწყება -
მაგრამ წვეთიც კი არ დახვდა ღვინო!

***
ვარდის ფოთოლი

ალბათ მგოსანმა ჩადო ძველ წიგნში
გაყვითლებული ვარდის ფოთოლი,
ქალწულის ხელმა მიუძღვნა იგი,
დიდება ნაზი, დიდება წრფელი.
და ამ საჩუქარს ის ინახავდა
განუწყვეტელის ცრემლების ფრქვევით,
სანამ მეორე ვინმე მგოსანი
არ შემოვიდა მასთან შემთხვევით.
დაფნის გვირგვინით შუბლშემკობილი,
- იცი? - ღიმილით ეტყოდა პირველს -
მე ამ გვირგვინით ხალხმა შემამკო,
არ ჰგავს შენს ღმერთას და შემომწირველს.
პირველ მგოსანში შურმა იფეთქა,
დასწვა გულისთქმამ, მაგრამ შეჩერდა
და უპასუხა: ‘ხალხს მუხლმოდრეკილს
იპოვის მუდამ, ვინც შენებრ მღერდა.
მისთვის კი, ვინაც სიყმაწვილიდან
გასცდება ხალხს და განაპირდება,
ვარდის ფოთოლიც საკმარისია,
დაფნის გვირგვინი მას არ სჭირდება!"

***
ვარსკვლავთა ფიფქით გულია სავსე...

ვარსკვლავთა ფიფქით გულია სავსე,
ელვარებს მთვარე,
შავი ზღვის ზვირთთა სცურავხარ ნავზე,
შენ, შუქთა მხარე.
კიპარისები, დაფნები, პალმა
მოსჩანან შორით,
და ნავთსადგური ცისფერმა ალმა
დაფარა ტბორით.
როგორც ეს გული, მიეცა ჯადოს
მიდამო მთელი..
მონტევიდეოს და კოლორადოს
ასახვა წრფელი.

***
ვარსკვლავთმრიცხველს რომ შეესწავლა

ვარსკვლავთმრიცხველს რომ შეესწავლა მნათობთ კრებული
ისე, როგორც მე შევისწავლე ამ ქვეყნის გული,
წაიკითხავდა იგი მაშინ მთრთოლვარე ცაში,
რა ვარსკვლავები ეჯიბრება ზაჰესის ტბაში.

***
ვარსკვლავი

თქვენ გხიბლავსთ ზეცა, შავის ღრუბლებით
სახე-დახშული და დაფარული?
როგორ შვენია, როცა ოდნავ სჩანს
მასზე ვარსკვლავი სხივ-დაცარული -
როდესაც ერთხელ კიდევ შეხედავს
ცას, ღრუბელთ ისრით შეფერადებულს
და შთაინთქმევა წყვდიად-უბსკრულში,
ღრუბლებს მიუძღვნის ალერსს აღგზნებულს.
ეგრე შენც, გველო, როგორც ვარსკვლავი,
ისე აენთე ჩემს ტანჯულ გულში,
მაგრამ რაც მსურდა, ის ვერ ვიპოვე -
მე შენს ალერსში, შენს სიყვარულში...

***
ვარსკვლავიანი კამარა ბრწყინავს!

ვარსკვლავი იწვის, ვარსკვლავი ბრწყინავს,
ვარსკვლავიანი კამარა ელავს,
მოდის, მოცურავს შუაღამის ბინდი,
და ჩრდილი ჩრდილზე მიდის, მიღელავს...
რძისფერ სინათლით გარშემოხვეულს,
ბავშვური ძილით ქვეყანას სძინავს...
ვარსკვლავიანი კამარა ელავს,
ვარსკვლავიანი კამარა ბრწყინავს...
მომხიბვლელ ჯადოს მყუდროებისას
ქვეშ მოჰყოლია მაღალი მთები,
და მუდმივ თოვლით გადაფარულნი
სხედან ამაყად, როგორც მდევები.
და ყინულისგან ქანდაკებული,
მათი გვირგვინი ბრწყინავს და ბრწყინავს.
სიჩუმეს არღვევს მხოლოდ ნიავი,
ტყისა ფოთლებში როცა დაჰფრინავს,
და მისი სუნთქვა, ვით დედის ნანა,
მძინარე სოფელს თავზე ევლება,
ალერსიანი ნიავი დაჰქრის,
ალერსიანი ნიავი კვდება...
ვდგევარ მთის წვერზე განმარტოებით,
გულშივ ვიკავებ მომსკდარ სიმღერას -
ვარსკვლავიანი კამარა ჯაჭვავს
სმენას, სიმღერას და თვალთა ცქერას...

***
ვდგევართ რატაციონის მანქანასთან...

ვდგევართ რატაციონის მანქანასთან
ელვის სისწრაფით
ბეჭდავს, ქაღალდს სჭრის
ჰკეცავს და ითვლის,
სთვლის
ასობით და ათასობით.
წიგნი იჭრება
და სალამს გითვლის
ახალთ-ახალი
ფიანდაზობით.
როგორ ედრება
ფოლადის ალქაჯს.
ეს მოძრაობა
სულით ეხება
არა მარტო ყურს,
არამედ თვალსაც,
და თვალში ელვად
გადიტეხება.
ჩვენ მუშასავით
ვეპყრობით სტამბას,
ჩვენ გვჯერა მისი
დიადი როლი,
თუ ეს პოემა
გვიყვება ამბავს,
თუ სტიქიური
ლექსების ბროლი
სხვანაირია, არ ჰგავს
წინანდელს,
რატაციონის
მანქანით აღსდგა,
მან მოიტანა
მრავალოდენი
სიტყვის ტეხნიკა
და გიმნასტიკა.
ჩვენ გავიარეთ
გზები რკინისფერ
ლექსების ღვარში,
ისევ რკინაში,
ეხლა პირდაპირ,
ეხლა პირისპირ,
რატაციონის ვდგევართ წინაშე.
ცოტა გვაქვს, მაგრამ
არც ისე ცოტა,
რომ მან პასუხი
სამაგიერო
არ გასცეს იმათ, ვინაც იცოდა
ფიქრი უგულო
და მანკიერი.
ვინც დღეღამ ფიქრობს
ჩვენი კულტურის
ჯერ დამონებას,
გადაცურებას,
იქ, სადაც გესლი
ინთება შურის, -
შემდეგ სრულიად
განადგურებას.
გაიგებს, ვისაც უნდა გაგება,
რომ მიმართული
იქით იქნება
ჩვენი სიცოცხლე,
თავგადაგება,
მრავალმილიარდ
ქართულ წიგნებად.
შორს არაა დრო,
როდესაც რისხვით
გადაიხედავს
იქით მანქანა,
საიდანაც მას
არცხვენენ კიცხვით.
რა მოხდა?
ან ვინ გამოაქანა?
მანქანით -
რაც უნდა არა სთქვან,
ცხოვრების
ახალი ყლორტებით,
თანდათან,
თანდათან,
თანდათან,
ყოველდღე
სიბნელეს ვშორდებით.

***
ვეზუვი

მხოლოდ მთა იგი... იდგა მთა იგი,
დემონის ხელით მძლავრად ნახატი.
იწვა კლდე კლდეზე, იდვა ქვა ქვაზე
და იყო მხოლოდ ქვათა ღაღადი.

ქვას გული არ აქვს, როგორც შენ არ გაქვს,
ამაოებავ, დაუვიწყარო!
უცებ ქვა გასკდა და მის სიღრმიდან
ამოჩუხჩუხდა ცეცხლების წყარო.

ასე, პოეტის ბედიც: დუმილი
დიდხანს აწვალებს ქვათა სიმძიმით...
უცებ მოსკდება გრძნობათ ნაკადი
და სიბნელეში შედის ციმციმით!

***
ველთა შორის გამოისმა...

ველთა შორის გამოისმა ხმაურობა მშვიდი, წყნარი
და ყვავილებს ზედ აკვდება მონავარდე, ცელქი ქარი.

ო, რა ტკბილად ეძინება ღამეს მდუმარს და ფერმიხდილს,
მარტონი ვართ, ჩემო კარგო, ყური უგდე ჩემს სუნთქვას ფრთხილს.

შემიძლია დაგივიწყო? - მიპასუხე, ამიხსენი,
სულით, გულით მე შენი ვარ... სამუდამოდ შენი, შენი.

***
ვერ გაიგონეს...

ვერ გაიგონეს თქვენი მხნე ნანა,
ვერ შეიფერეს მზე კონებისა
და მოგესიზმრათ ისევ ქვეყანა,
ქვეყანა ბნელი დემონებისა.
მოკვდებით, ბნელი იქნება თოვა,
რომ თქვენი გრძნობა ვერ შეიფერეს
და სამარესთან ვინც კრძალვით მოვა,
იქნება ლანდი ლიუციფერის.

***
ვერ გიხსნის გენიალობა...

ვერ გიხსნის გენიალობა,
ვერც ნერვიული თითები.
შენ, როგორც დროის მწყრალობა,
ბრძოლას ნუ მოერიდები.
ძლიერი, უანკარესი
რომ გქონდა მგრძნობიერება,
მხოლოდ ამიტომ პარნასი
არავის მოეფერება.

***
ვერაფერით დამძალავდა ბედი...

ვერაფერით დამძალავდა ბედი
აუწერელ სიღარიბის მეტი,
ვერაფერმა ვერ დაუშვა ფარდა
აუწერელ სიღარიბის გარდა.
აქ დაიმსხვრა, როგორც ზღვაში გემი -
სევდიანი სიჭაბუკე ჩემი,
მაგრამ გული ისე, როგორც წინად
ქცეულია ფოლადად და რკინად.

***
ვერსად, ვერასდროს...

ვმოგზაურობდი... მე მინახავს მუდმივი თოვლით
შემოსუდრული კავკასიის ამაყი მთები,
იმათ ალერსში მსურდა შენი გადავიწყება,
მაგრამ აჩრდილო, წუთითაც კი არ მავიწყდები!
თერგის მშფოთვარე ხმაურობას მე ყურს ვუგდებდი
და შევაჯერე დარიალის ბილიკ-კორდები,
განშორებითა მსურდა შენი გადავიწყება,
მაგრამ შენს აჩრდილს, სიცოცხლეო, ვეღარ ვშორდები!
...და ვმოგზაურობ... კიდით-კიდე, ზღვა და ხმელეთზე
მიჰქრის, მიტაცებს მწუხარების ამაო ფრთები,
მაგრამ ვერასდროს ვერ გივიწყებ, და ისიც ვიცი,
ვერსად, ვერასდროს, ვერც ერთი გზით ვეღარ შეგხვდები!

***
ვერხვები

ყოველთვის, როცა დაბერავს ქარი
და ნისლს მთებისას გაიფენს აფრად,
ვერხვის ფოთოლთა თეთრი ლაშქარი
აშრიალდება უშორეს ზღაპრად.
ზღაპარი იგი მათრობს და მხიბლავს
ძველი ღვინის სმით, უღონოდ, მძაფრად,
სადღაც დაკარგულ ვარდს და გვირილებს
მოგონებებში ვიჭერ თანაბრად.
ეს იყო წინათ, დიდი ხნის წინათ...
სად, როდის, რისთვის? არ ვიცი, არა!
იყვნენ ოდესღაც და მიეძინათ...
ღელავს ფოთლების მწყობრი კამარა.
მას შემდეგ ბედი და იალქანი
ქარის სიმძიმით გადაიხარა,
შენ კი სადა ხარ ამდენი ხანი?
რისთვის, ან ვისთან? არ ვიცი, არა!
ეს იყო წინათ, დიდი ხნის წინათ,
ეს იყო ვერხვის ფოთოლთა კვნესა,
დრომ ყვავილებით დაგვაგვირგვინა,
მე პაჟი ვიყავ, ის კი - პრინცესა.

***
ვესპერი

მე არაერთხელ მინახავს,
თუ როგორ ფერობს ეს ფერი,
საღამოს ზღვაზე, როდესაც
გამოსცურდება ვესპერი.

გამოსცურდება, ინათებს
და ისევ ისე გაჰქრება.
ვესპერი - ჩემი სიცოცხლის,
ოცნებად გამინანქრება.

ბილიკიც სხვანაირია
ტბაზე დახრილი ძეწნების,
ვესპერი, გარე ყველაფერს
სარკეში გადაეწნების.

ასე: შეხვდები, შეგხვდება:
ხსოვნას კი გული ინახავს:
მე არაერთხელ მიგრძვნია,
მე არაერთხელ მინახავს.

***
ვეფხვი კასპიის პირად...

ვეფხვი კასპიის პირად,
ჟანგი წითელი ფერის.
ელანდებოდა ხშირად
სოფელს სიმკაცრე მტერის.

აჰყვა მდინარეს მაღლა,
სად შამბია და შქერი,
ვეფხვმა არ იცის დაღლა,
განვლო ღელე და ჩქერი.

გზაზე მსხვერპლისა რიცხვით
ელვარებაა კბილის
და იდუმალი რისხვით
უახლოვდება ტფილისს.

***
ვეფხისტყაოსნის აფხაზურ ენაზე თარგმნის გამო

რუსთაველის სტრიქონების
მძაფრზე-მძაფრი წყება;
აფხაზეთი... სად მგოსანი
ერთგულ მთარგმნელს ხვდება.

ამ შეხვედრით ერთურთს სწვდება
თავდადება, გზნება -
დიდი დროშა, სიყვარული
და ურყევი ნება.

***
ვიგონებ რა იმ მიქელ-ანჯელოს

ვიგონებ რ აიმ მიქელანჯელოს,
არაა ძნელი მთების დანდობა,
რომ ცისკრისკენ მაღალ ანგელოზს
ესაფეხუროს ლალის ტატნობი.

ვერ შეამჩნიეს მზეთა ტიტანი
ახალი დროის დიდი მესია,
მედგარი მხრებით რომ აიტანა
მთაზე დიდება და პოეზია.

***
ვიდექი ხიდთან...

ვიდექი ხიდთან... ხავსიან კლდეს გადაყრდნობილი
მოუსვენარს და მშფოთარ ჭოროხს გადავსცქეროდი.
სავსე ვიყავი აღმაფრენის უხმო ჰანგებით,
საგაზაფხულო სული ვიყავ და მე ვმღეროდი -
იგვიანებდა რაღაც ჩასვლას მზე სხივ-ელვარე
და სიხარული მიმოქროლვით გარს მეხვეოდა,
გარეულ ატამს ყვავილების გუნდა ცვივოდა
და ნაზ პეპლების თაიგულად თავს მეფრქვეოდა.
დღესა ბედნიერს სიხალისით ვესალმებოდი,
ვესალმებოდი და მაისის ჰანგებს ვმღეროდი.
კორდზე ვიდექი... ხავსიან კლდეს გადაყრდნობილი
მოუსვენარ და მშფოთარ ჭოროხს გადავსცქეროდი.

***
ვიდრე ხვალ?

ჰიტლერს ღამე თავს დაადგა
მძლავრი ტოტებით
და უმღერის მელოდიას
თავგამოდებით:
- აქ ნისლია და ღრუბლები,
არა ვარდები -
ცოტა მაინც იგრძენ დაღლა,
ნუ დაზარდები.
ნუ დაფრინავ მაღლა-მაღლა
ჩამოვარდები!
ჩამოვხსნათო ცას ესენი,
მუქი ფარდები,
ვერ ჩამოხსნი, დაეხსენი,
ჩამოვარდები.
მოვაწყოთო სხვა ევროპა,
რუქა, ქარტები.
შენ ვერ შეცვლი, დამერწმუნე,
ჩამოვარდები.
მოვფინოთო მწარე ომის
ეკალ-ბარდები,
ვერ მოაწყობ, თუმც ხარ მდომი,
ჩამოვარდები.
დავუცხროთო მთელს მსოფლიოს
მწარე დარდები..
ვერ დაუცხრობ, ისეთია,
ჩამოვარდები.
გავშალოთო სახარება,
წმინდა კვართები,
ვერ გიშველის ვატიკანიც,
ჩამოვარდები.
ხალხმა იგრძნო - რატომ ოხრავ,
რატომ მწარდები,
წაგერთვა გზა, სად იშოვო
მილიარდები?
ისიც ვიცით - რა მიზნითაც
მიემართები,
ამერიკის აღმართებით
და დაღმართებით.
ძველ ევროპას ვერ ჰპოებ ძველ
მისამართებით,
ვიდრე ხვალ, სხვა დღეებია
უკუღმართები.

***
ვით აფეთქება

მაისის დღეებს ის მოელის, ვით ზამთრის მყინავს,
თითქო სამუდმოდ დამჭკნარა მდელო,
გაახსენდება რაღაც მკაცრი და აღარ სძინავს,
და იმეორებს: გაჩუმდი, მკვლელო!
ის ყურს დაუგდებს შუაღამით ჭიანურს ჭკვიანს,
არ ეძინება ისევ ჭიანურს,
ის იმეორებს მარადობას და სივრცეს გვიანს,
მწუხარე ფორტე-ს და ნელ პიანო-ს.
ცა გულუბრყვილო და ოცნება ზაფრანას ფერით,
ო, სიგრილეა და ესეც კმარა.
შურისძიებას ის იგროვებს ფოთოლთა ჟღერით,
ისევ მუსიკის არის კამარა,
თითქო უსაზღვრო საღამოა და მთა ბინდდება,
აირევიან ქენჯნის კალთები.
გახედავს სერებს, გაფითრდება, შეეშინდება
და ფოთოლივით აკანკალდება.
თითქო ვიღაცას უდარაჯებს წყვდიადი შავით
და უბოროტეს დღეთა ხელებით.
წყვდიად დუმილის სამოსელში ფიქრების შვავით
ივსება გული საშინელებით.
იდუმალ ხანად, სანამ გული არ დასვენდება,
თითქო სადღაც სწუხს საღამოს ზარი.
რუხი ნისლების ნამქერებში ცეცხლი ენთება,
ვით აფეთქება ჩუმი და მკვდარი.

***
ვით გრიგალის შემდეგ ტყე-ველი

ყველა დასრულდა! ვით გრიგალის შემდეგ ტყე-ველი,
განადგურებით სავსე არის ეგ ჩემი გული.
ცაზე მისცურავს ბადრი მთვარე შუქთამფრქვეველი
და ცის უდაბნო უდაბნოა სევდით მოცული.
ფეხქვეშ მიგდია დამსხვრეული სწრაფვათა ნავი,
მაგრამ იმედი მაინც სცოცხლობს კვლავ მომხიბლავი -
კვლავ ტალღებს ელის... ვით გრიგალის შემდეგ ტყე-ველი
იმავე გრიგალს ელოდება დაუძლეველი.

***
ვით მეომარმა...

ვით მეომარმა
ხმალი დაჰპიროს
და ელვარება
უჩვენოს მზეზე,
ისე ამ ქუჩას,
ამ სანაპიროს
შუაგულს ხიდი
წამოდგა ზეზე,
და მიმითითებს
ლუვრს, სადაც ამ დროს
რაფაელია
და ვერონეზე.

***
ვით პაპის პაპა გოლიათი...

ვით პაპის პაპა გოლიათი
შვილების წინა,
აღმართულია დიდებული
მაღლა მონბლანი.

შვენებამ მზიურ ელვარებით
დააგვირგვინა -
და ვერრას აკლებს ქარიშხალთა
ხმა გამყივანი.

ისე - ის წიგნიც! ცეცხლისათვის
მარად ქვითკირი!
მისი სახელი ძველებურად
არის შექსპირი.

***
ვით ხეს ფოთლები

ვით ხეს ფოთლები
დაცვივდენ წლები;
შენ ამბობ: არც გზა,
არც მოგონება...

მაინც იმ გზებით
არ დაბრუნდები.
მშვიდობით, ვარდთა
ნაზო კონებო!

შენთვის ერთია -
ფოთლები, წლები,
დღეთა სიყალბე
უშთაგონებო!

***
ვითარცა გედი ზღვისა...

ვითარცა გედი ზღვისა სივრცეში
მიმომცურავი იკვეთავს გზასა,
ისე მეც ვტოპავ გრძნობათა ზღვაში
და მივაცურებ სიცოცხლის ნავსა.

თუმცა კი ვიცი, არ შემიბრალებს
ზღვა შფოთიანი და ბობოქარი:
გადამიბრუნებს ნავს ჩემს ერთგულსა
ტალღა მჩქეფარე, დაუდეგარი.

***
ვილანელი

ყოველივე ქარია და ჩვენება!
ოჰ, სიცოცხლეც უეცარი ქარია...
მარადია ერთადერთი: შვენება.

ყოველგვარი ღამეების თენება,
კარგად იცი, სულო, რომ სიზმარია,
ყოველივე ქარია და ჩვენება.

ყოველივე მერნის გადაჭენება
ნათქვამია, როგორც ძველი არია...
მარადია ერთადერთი: შვენება.

ისევ ნგრევა, ისევ ისე შენება.
მოსაწყენი, მგლოვიარე ზარია,
ყველაფერი ქარია და ჩვენება.

ყოველივე: ცხედრის გამოსვენება
მხოლოდ მავნე ქვეყნის სულს უხარია,
მარადია ერთადერთი: შვენება.

სამუდამო ძილი და მოსვენება
როგორ მინდა, მაგრამ როგორ მწარეა...
ყველაფერი ქარია და ჩვენება,

მარადია ერთადერთი: შვენება.

***
ვინ იფიქრებდა...

ვინ იფიქრებდა,
რომ ამოდენა
გრანდიოზული
საქმე გველოდა,
ასეა ტემპი, ასეა დენა
რევოლიუციონურ
საქართველოთა.
ღამე უცდის
თენებას,
როგორც ნანატრ
შვენებას.
ძმებო! იცით რა...
დრო რად გავწირო?
რამდენი გითხრათ...
როგორ ავწერო?
სითბოს მოშორდა
იმისი შუბლი
და გრიგალისკენ
მიჰქრის - პირიქით.
ვით პოლიუსზე,
ნისლი და ღრუბლი
იღვრება მღვრიე
ქარის ლირიკით.
გაჰყვები მას და
დაგავიწყდება
ყინულოვნება
ლოდების ცივის,
თავდავიწყება,
თავდავიწყება,
თან თოვლი მოდის,
თან ქარი წივის.
მაგრამ ამ სუსხით
ფხიზლობს გონება,
იგი ახლოა,
მიწა!
მთოვარი!
და ახალ ქვეყნებს
ეპატრონება
ავიატორი
შეუპოვარი.
როგორც აუზზე
ყრუ
ჰაუ-უ-უ,
ის გადაუარს
ამ აურზაურს.
ის გადაუარს
არააქაურს
არარაობას,
ო, არასოდეს აღარ დაუცდის
სხვას არასოდეს.
უ-უ-უ-უ-უ.
მიზუზუნებს
ჰაეროპლანი.
დაიპყრო მხარე,
ყოველი მხარე.
შეიჭრა, სადაც
ვეფხვია, სპილო.
გაიპო მთები,
გაჰკვეთა ქარი
ოკეანეთა
გახია ტილო.
დაჰქრის საზღვრებზე
გაბედითებით,
ამაყ სიზმრებით,
დიდის დიდებით.
მის გულს სწადია
ახალი ღვარი,
გამარჯვებათა
ოქროს საზღვარი.
ო, საქართველო
დაგჩაგრა ომმა,
ბედს მიგცა მწარეს,
ჭირს მიგცა მრავალს.
აწ ნდობა მოგცეს
ჰაეროდ მჯდომმა
ცხოვრების გზაზე
ფეხით მიმავალს.

***
ვინა სთქვა?!

დაბლა ჰყრია ქვა და გუნდა,
ხმელი ნეშო, რკო და წაბლი,
მაღლა მთაა, სადაც უნდა
გადაფრინდეს დირიჟაბლი.
გაოცებით მწყემსი წყნარი
ისმენს ციურ დაირასა;
ვინა სთქვა, რომ ზეცის კარი
სამუდამოდ დაირაზა?

ქვევით სახნის-კავის მდელო
მიაქვს დროთა უხსოვრებას,
ახალს აგებს საქართველო
ბედნიერს და მძლე ცხოვრებას.
მაღაროდან მადნის სრული
ფენა შუქად დაირაზმა;
ვინა სთქვა, რომ მიწის გული
სამუდამოდ დაირაზა?

მზეა მშრომელების ტომის
და დიდებით მიდის დიდით
სოციალისტური შრომის
სასწაულთა მაგალითით.
სავსე რწმენით და იმედით
ხალხი მიდის ახალ გზასა;
ვინა სთქვა, რომ მუშის ბედი
სამუდამოდ დაირაზა?

მოლოდინმა მტრების თვალებს
იმედები დაულია, -
ჩვენი დროშა დაფრიალებს,
ჩვენი დღესასწაულია!
გავარღვიეთ კლდე და ზღვარი
და მსოფლიოს ვაწვდით ხმასა;
ვინა სთქვა, რომ ქვეყნის კარი
სამუდამოდ დაირაზა?

მხარეს ვხედავთ მდიდართ-მდიდარს,
მას დოვლათი არ ელევა
და თავდასხმას არავითარს
აღარ ძალუძს მისი ძლევა.
მასა - მამულია მძლავრი,
და მამული არის - მასა;
ვინა სთქვა, რომ სიბრძნის კარი
სამუდამოდ დაირაზა!

***
ვინც ევროპას გავამგზავრეთ ..

ვინც ევროპას გავამგზავრეთ
თუნდაც ცალკე, ერთად თუნდა -
ყველა რაღაც უცნაურად
არეკილი ჩამობრუნდა.

მედიდური უცხოელი -
აწერია იმათ სახეს:
უკუღმართი რამ ყოველი
აქ სიკეთედ დაგვისახეს.

სინამდვილეს მოსდეს ხავსი,
სიკეთე კი, შენაფერი -
მეც ვეძებე, მაგრამ მსგავსი
ვერ ვიპოვე ვერაფერი...

ერთადერთი ვიცი მხარე,
სად თავს უფლად გრძნობს პოეტი:
ნისლი რჩება საზღვარ-გარე -
აქ კი მზეა: საბჭოეთი!

***
ვის არ ახსოვს პატარა...

ვის არ ახსოვს პატარა,
გაყინული უუძველესი სტამბები.
მათ თვითმკვლელობით გაათავეს
თავიანთი სიცოცხლე.
რადგან მათ ძარღვებში ფეთქდა წმინდა
კონსერვატიული სისხლი, დაუმსახურებლად ამაყი.
იგი, მართალია, ჩვეული არ იყო დამცირებისა
და დამონების ატანას.
ასოთამწყობები კი ცივსა და ნესტიან სარდაფებში
ლევდენ სულს.
ჭლექი ახრჩობდა მათ.
ვისთვის უნდა ეთხოვათ მათდამი მოახლოებულ
სიკვდილისაგან დახსნა?
შიმშილი,
წყურვილი,
სიცივე,
უბინაობა.
მაგრამ ისინი ყველაფერს იტანდენ უძვირფასესი
სახელისათვის: კულტურა!
გამოჩნდა რატაციონის მანქანის ლანდი.
სარდაფებიდან მზეზე ამოვიდენ მუშები.
რატაციონის მანქანა დადგა ჩვენი
კულტურის სადარაჯოზე.
ყველგან და ყოველთვის
ახალი წიგნებით, გაზეთებით და ჟურნალებით
იბრძოლებს იგი ყოველი ტირანის წინააღმდეგ,
რომელიც კი მოისურვებს მასზე მბრძანებლობას, სიტყვის
სულის შეხუთვას,
მისი თავისუფალი და ამაყი საომარი სიმღერის შეზღუდვას.
არავითარი სხვისი ბატონური მზრუნველობა
მას არ სჭირდება.
პირიქით -
ის არ დაინდობს არავითარ ტრადიციას ძველსა და ახალს,
რომელიც აბრკოლებს რევოლიუციონური საქართველოს
მსვლელობას.
რატაციონის მანქანა
არის თავისებური უდიდესი პოეზია.
ეს პოეზია აქ უფრო დამარწმუნებელია, მშვენიერი და
დიდებული, ვინემ ბუნებაში.
რკინისგზის სახელოსნოების მანქანების მუსიკა
ან რატაციონის მანქანის მუსიკა!..
შენ ამას მიხვდები!
შენთვის ეს გარდაუვალი ჭეშმარიტებაა...
ეს რკინის სიმღერა - არის პოეზია ორი გიგანტის:
ადამიანის გონებისა და დაუდგომელი შრომის.
იგი კი არ მღერის, არამედ სჭექს.
რატაციონის მანქანა სჭექს,
რატაციონის მანქანა სჭექს.
ვჭექოთ - ჩვენც.
ვჭექოთ.
ვჭექოთ.

***
ვისთვის უნდა იხედებოდეს ვინმე...

ვისთვის უნდა იხედებოდეს ვინმე
დაუკმაყოფილებელი,
მაგრამ დამორჩილებული
თვალებით?
რად უნდა გაიძახოდენ,
რომ პოეტისთვის
საბრალო პოეტისათვის
დღეს საქართველოში
ადგილი არ არის?
რად უნდა ოცნებობდენ
დაკარგული მიზნებით
და
ერთიმეორის მოწინააღმდეგე
აზრებით?
თქვენ გაიარეთ
ქარიშხლიანი ღამე,
თქვენ გწყუროდათ ბრძოლა...
ნუთე ეს იყო
მხოლოდ ცარიელი სიტყვები?
არ უნდა გეშინოდეს,
როდესაც პროჟექტორის
შუქი აპობს ღრუბელს.
არ უნდა გეშინოდეს
ღამის მოღუშული
ჩრდილების.
არ უნდა გეშინოდეს
ზარბაზნების გრიალისაც კი.
ქალაქები,
სახლებში,
ქუჩებში
არ უნდა ეძებო ის,
რაც სამუდამოდ
დაკარგულია.
(„დავტოვოთ წარსულ
დროებზე დარდი“).
რად გვინდა
წარსულის ნანგრევები?
რისთვისაც მაინცდამაინც
ამ გადატეხების დროს
მოგვინდა
სიმშვიდე და
მოსვენება
(ვისაუბროთ
უბრალოთ)?
შფოთით და გრგვინვით
მიანგრევენ კლდესა და ღრეებს
რევოლიუციის ნიაღვრები.
სპობენ, მარხავენ,
ძველი ფორმების უძლურებას,
რწმენას, სახეებს,
ყველაფერს, რაც კი
სუსტია და გაუჩარხავი,
ყველაფერს, რასაც ბატონობის
ჰქმნიდა ხარხარი...
სხვა მხარე,
ქცეული ლანდათა,
სხვა კერა,
რომელიც ენთება,
თანდათან,
თანდათან,
თანდათან
ახალი ყოფნისთვის შენდება.

***
ვისმენ დანატრულ ხმას

ალვა მწვერვალსა ხრის
ნაზი ტანივით სწორს,
მთიდან ნიავი ჰქრის
შორს, უბოლოოდ შორს.

შევხვდით ისევე ჩვენ,
გზით მიმავალი გზად,
კვლავ მოგონებებს მფენ,
მაგრამ არ ვიცი: რად?

მზე გიოქროვებს თმას,
ვით მონიავე რულს,
ვისმენ დანატრულ ხმას
და ვერ ვიმშვიდებ გულს.

ფრთადაღალული დღე
ცდება დასავალ ცას.
გარინდებული ტყე
ფიქრობს, არ ვიცი: რას?

***
ვიღაცა რეკავს ღამღამობით ზარს ..

ვიღაცა რეკავს ღამღამობით ზარს
მაღალ მთებს იქით, უხმო ღელეში,
ხმას უდარაჯებს სივრცე უკუნი
და დაუცხრომელ ბარის გუგუნი,
სადღაც შორს, შორს მიაქვს მთების ქარს
და ფანტავს ღამის ყრუ სიბნელეში.

არ მეძინება... ვისთვისმე ამ ქარს
აგება თუ სურს ჩვეული წესის,
წესის აგება თუ უნდა თორემ,
რად დამწვა გული შენმა სიშორემ?
ვიღაცა რეკავს ღამღამობით ზარს,
ვიღაც მთებს იქით კვნესის და კვნესის!

***
ვიცი მხოლოდ

მე არ ვეძებდი დაღუპვას განა,
ნიჩბით გრიგალებს ოდეს ვსერავდი?
იქ ტკბილი კი არ მესმოდა ნანა,
მე იქ ვიბრძოდი ბედისწერამდი.

არ დავცინოდი სიბერეს განა,
ვგრძნობდი რა ძლიერ ძალს აღმაფრენას?
ოდეს ვერცხლავდა ამხანაგთ სახეს
საბედისწერო თოვლების ფენა.

ოჰ, ბევრი მოწყდა ფოთლები წარსულს,
სიზმრები, წიგნი, სახლი, ქალები,
მაგრამ უმცროსი ძმები გაძარცულს
მმოსავდენ ახალ დაფნა-ალებით.

რგოლი რგოლს მიყვა, მე კი - მომავალს.
მე მოვიტანე ოცნება დღემდე.
აქამდე ვსვამდი ნეკტარებს მრავალს,
გრიგალს, ქარიშხალს ვსვამ ამის შემდეგ.

რად მინახავდა, არ ვიცი, ბედი,
ცეცხლში, წყვდიადში ვიყავ ფარული,
და გვიან წელთა იმედის გედი
მომყვა უვნებლად გადაქარული.

მე ვიცი მხოლოდ: ვიხარებ, ვივლი,
გათენებამდე უნდა ვიბრძოლო,
არა ერთი მსურს ვპოვო ყვავილი,
და დამჭკნარები გადავისროლო!

მე ლაჟვარდიდან ოცნებით მუქით
გამიტაცებდა სიცილი ქარის,
თანაბრად მწვავდა პოეტურ შუქით
მაგია მზის და მაგია მთვარის.

მე შთავისუნთქე ხალისით ზეცა,
როდესაც ცეცხლი მოვარდა მიწის,
ვარდის ღრუბლები გადაილეწა:
ზეცის მაგიერ ქვეყანა იწვის.

და ამ წუთების ქარში მრავალში
ვინ დაინანოს გზანი ჰუნენი?
იქ წარსულშიაც და მომავალში
იმუქრებიან საუკუნენი.

ჩავეშვათ ცეცხლში! გვიყვარდეს ნთება!
მასში იმედის ბევრი რამ არის.
გამოსათხოვარ ღიმილით ქრება
მაგია მზის და მაგია მთვარის.

***
ვოლტერის ძეგლთან

ცის კარები ენთება,
დილა შუქმფინარია,
მოხუცს გაახსენდება
ძველისძველი არია.
ქვეყნად ბევრი არ არის,
ვინც ამ ბაღთან იწვალა,
მწარე სუსხი ზამთარის
სხივით გამოიცვალა.
აქ ბავშვების თითებით
ბურთი გულებს ახურებს
და ვოლტერიც დიდებით
აღმოსავლეთს გაჰყურებს.

***
ვუალისა და ვიოლჲეს შესახებ

ვენერა სარკესთან. ეგონა ფრაგონარს
პალაცცო პიტტი და პერუჯი, ვენეტა.
ფერები მიენდო მშვენიერ საგონარს,
რომელსაც იძლევა ხმები მასსენეთა.

გათავდა, განელდა, გაჩუმდა ზღაპარი!
ოცნება! შენ წარსულს ვედრებით შესძახებ,
რომ ისევ აინთოს უცნობი ლამპარი
ვუალის, ვიოლჲეს და სხვების შესახებ.

***
ვუსურვოთ ესპანეთს

საღამო. ჩვენს სუფრას
უხვსა და განიერს
მოაწყდა სიუხვე
ბანანის, ატამის.
რატომღაც იგონებ
სხვა მრავალჟამიერს -
მეოთხე, მეხუთე
მუხლამდე ატანილს.

ბევრგვარი უნახავს
მგზავრ პოეტს მწვანილი,
ამჟამად მას მხოლოდ
ერთი რამ აოცებს:
რაგვარად მიაგავს
ქართველს ესპანელი -
არც ბორდო ათრობს და
არც ცეკვა აოსებს.

სწორი ხარ, სწორი ხარ!
ნეტავი მსგავსება
იყოს და კიდევაც
სჯობნიდნენ ერთმანეთს,
იმგვარის დროშებით
და შრომით ავსება,
როგორიც ჩვენშია,
ვუსურვოთ ესპანეთს!

წეღან კი ამ კაფეს
ზმანებას ვადრიდი,
ესმით კი? ესმით კი? -
როდესაც ჯაზია,
რა ალში ეხვევა
ლამაზი მადრიდი,
ის კატალონია
და ანდალუზია!

***
ვწერ ვინმე მესხი მელექსე

ვწერ ვინმე მესხი მელექსე,
რაც კი მივლია მე გზები
ჯერ ლექსი მწვავდა, მერე მზე,
ჯერ მზე და მერე ლექსები.

იყოს ნაკვეთი შაირი,
როგორც ნასროლი ისარი,
ხან სროლა ქუხილნაირი,
ხან რხევა სამაისარი,

ხან საკვნესარი დაირი,
ხან ჩანგი მოდაისარი;
ის არი სუნთქვა, ჰაერი,
მთელი სიცოცხლეც ის არი.

შმაგი, ვით ვეფხვი დაჭრილი,
მშობლიურ მთა და ველებზე,
ვარ ოცნებისთვის გაჭრილი
მე, ვინმე მესხი მელექსე.

***
ვჭექოთ მედგრად

რომ გავკაფოთ ბნელი მკვეთრად
და გავსწიოთ წინდაწინა -
ვანთოთ ქურა, ვჭექოთ მედგრად,
სანამ ცხელი არის რკინა.

უნდა ვძლიოთ ეს სიბნელე
და მოთმენა უხუცესი,
იგი მეფე, მემამულე,
ის ბანკირი და ხუცესი.

***
ზაზე

კვლავინდებურად ირხეოდენ ალვის ხეები,
ცად ატყორცნილი ყინვის მთები ისხდენ მეფურად,
კვლავინდებურად ჩურჩულებდენ ხშირი ტყეები,
და ნაკადულიც ირწეოდა კვლავინდებურად.
მხოლოდ ეს გული, ჩემი გული, ერთ დროს მხურვალე,
ისე, ვით წინად, აღარ ფეთქდა, აღარა თრთოდა,
განვლილი იყო ის გზა, როცა ყოფნის წყურვილი
სიკვდილის აჩრდილს აღქაფებულ ძალით ებრძოდა.
ეყო გულს, ეყო გამუდმებით ქეჯნა-წვალება,
ეყო თვალთ მწარე და უმიზნო ცრემლთა პკურება,
გზა განვლილ იყო... და ეწვია საბრალო სხეულს
საშემოდგომო, უიმედო დაუძლურება.
დრო აღარ დარჩა, რომ ახალი ვიწყო ცხოვრება,
მაგრამ ეს ყოფნაც ხომ გზა არის თავისდაგვარი?
ვინ უწყს, თუ რამდენს გაუვლია ამ ეკლის გზაზე,
მათი ხსენებაც ქვეყანაზე ხომ აღარ არი?
ალვის ხეები კი დგანან და კვლავ ირხევიან,
ისევ იტაცებთ უჟამური ოცნება დიდი,
ცად ატყორცნილი ყინვის მთები კი სდარაჯობენ,
თუ იმათ ახლო ვინ გაივლის ან გამოივლის!

***
ზამთარი ძნელი

ზამთარი ძნელი, ყინვა ფიცხელი.
გამწარებული სულის სიცხელე,
ამაოდ ყინვის განგულებას გლოვს,
გადაუღებლად თოვს.
სახლები აივსო თოვლით,
ქუჩები აივსო თოვლით,
შუშაბანდს ცვივიან კეცები,
სიცივისაგან დღე იკეცება.
მოკლული ეცემა ფრინველი,
მე შენზე მაწუხებს წუხილი,
გულიდან გრიგალი
ყვიროდა წუხელი:
შენ არ გაქვს სენაკი, შენ არ გაქვს სართული,
სადა ხარ, ვინ იცის
არც ტკბება ჰაერი,
არც ცხრება ჟინი ცის
თავისი უჟინო სიმძაფრით გართული.

***
ზამთრის მოტივებიდან

ქვეყნად კვლავ მოდის დაფარულთა ფერთა ხსენება,
მტრედისფერ გზებზე უთეთრესი გედით რხეული.
იქ, სადაც მეფობს მისი ძილი და განსვენება,
სიმაღლეების სიზმრებია ზამბახეული.

თოვლზე უთეთრესს, მე არ ვიცი, მას რა დავარქვა.
მისი მოვლენის ზმანებისთვის მეპოვა დარდი.
იყო ახალი ყვავილების ცეცხლთა აქარგვა,
და იგი მხოლოდ ქვეყანაზე დარჩა წარმართი.

***
ზაჰესთან

წყალი ღრიალებს, არ შორდება ქაფი ბაგეზე,
როგორც დაჭრილი და მძვინვარე გრძნობა ღამობის,
მე ღამით ვნახე ალმოდებით მჩქეფი ზაჰესი,
განათებული როგორც ღამე მარიამობის.

ეს ქართულადაც ზაჰესია - ასე არ არის?
შეაკეთებენ ძლიერ მალე მწირის სიძველეს,
უფრო მრისხანე მომესმოდა ღრიალი მტკვარის,
ძველმა ფრესკებმა თვალნი ცრემლით მე დამისველეს.

***
ზევით ასწიეთ მზე, ზევით!

მზეს შევნატროდით, ვკვნესოდით,
ცრემლს ვღვრიდით შუაღამისას.
მხიარულება არ ჰქონდა
დაწყვეტილ სიმებს ჩანგისას.
მზეს შევნატროდით, მზე გვსურდა,
მზე ცხოველსხივებიანი -
თავისუფალი, ძლიერი,
ახალი, განგებიანი.
მზეს შევნატროდით და ისიც
გაბრწყინდა სასაფლაოზე,
დისკო გადახრით აენთო
წყვდიადით მოცულ ქაოსზე.
ხელი ვკრათ... ისევ ისევე
ცრემლებს ვღვრით შუაღამისას.
ისევ დუმილი ამწუხრებს
დაწყვეტილ სიმებს ჩანგისას.
მზეო, დაუდე საზღვარი
მწუხარე ფიქრთა ქროლასა,
„მზეო, ამოდი, ამოდი,
ნუ ეფარები გორასა“.
უსასოობა, სიკვდილი
ნადგურდება და იხრწნება,
სადაც კი შენი დიადი
ბორბალი ამობრწყინდება.
შორს ჩვენგან, ღამის წყვდიადო,
შორს, შორს, ბურუსო გრძნეულო!
თვალის ამხვევად შექმნილო
და ბორკილებად ქცეულო!
ჩვენ მზე გვსურს... ხალხო, შეერთდით -
ზევით ასწიეთ მზე, ზევით!
მის აღდგომასთან მნათობის
სხივებად გადავიქცევით!

***
ზვირთები რბიან

ზვირთები რბიან. მკაფიოდ ისმის
მათი დუდუნი მშვიდი და წყნარი,
ასე ისწრაფვის ჩვენი ცხოვრების
უმჩნევი წამი სხვადასხვაგვარი.
ზვირთები სივრცეს უერთდებიან,
ზღვის ნაპრალებში გააქვთ თარეში,
ასე ინთქმება ჩვენი ცხოვრება
საუკუნეთა სიმწუხარეში.
ვაი მას, ვისაც არ ასვენებდა
ქვეყნიურ ვნებათ და ფიქრთა გროვა,
ვისაც აქ სურდა ბედნიერება,
მაგრამ ნუგეში ვერსად იპოვა.
საუკუნეთა შორი გრეხილი
ზრახვათა იმათ გადაავიწყებს,
გადაავიწყებს, რომ ნირვანაში
სამაგიერო არარა მისცეს.

***
ზღაპარი

მდინარის პირად, ხეივანში, ყოველ საღამოს
ორი ქალწული მემორევე ჩრდილად გახდება,
ისინი ჩუმად გადიხდიან ლეჩაქთა სამოსს.
თვითონ მდინარეც და დუმილიც გალეჩაქდება.

ტყის პირად სხედან ნაზნი, წარბებგადახატული
და თავს ადგანან თავადები ნაბდიანები.
ეცემა თმები ლურჯ სარკეებს, ვით ნაკადული;
სჩანს: სასიკვდილოდ ამ სიყვარულს არ ვენანები!

***
ზღაპრებიდან

ქართული ოდის აივნის გვერდით
მე მახსოვს მუხა,
მუხიდან ტყისკენ ბილიკი ფერდათ,
ვერხვები სწუხან.
ტყიდან ოდისკენ ბილიკი მოდის,
ახლოა მოლი.
ამოდის მთვარე და ძველი ოდის
იშლება ზოლი.
სდგას აივანზე ლამაზი ქალი:
მოწყენით ნუ ხარ.
ტყე შრიალებდა, - იყო ტყის ძალი,
შრიალებს მუხა.
პირიმზე, ჰაა? ხედავ, პირიმზე!
ამოდის მთვარე.
ტყე განათლდება ქედზე - ირემზე,
ვერცხლდება არე.
რა საოცარი, რა საუცხოვო
ღამეა, გესმის?
ვერხვის შრიალი, ამო და უცხო
შრიალი გესმის?
ო, ვარსკვლავებო, ო, თეთრო მთვარევ,
მამა და დედა,
გესმით თუ არა ჩემი მწუხარე
ოხვრა დღეზედა?
ო, დამიბრუნე მე ჩემი გული,
მშფოთარე ქარო,
ჩემო მძლავრო ძმავ, შენი ერთგული
ვიქნები მარად.
ო, გაიგონეთ ჩემი წუხილი
ვარდებში რგული,
ო, დამიბრუნეთ საბრალო გული,
მოკლული გული.
აღმოსავლეთო და დასავლეთო
ზღვებო, მიწებო,
შენ, სამხრეთო, და შენც, ჩრდილოეთო,
ჩემო ბიძებო.
ხედავთ თუ არა წამებას ჩემსას?
დაღლილ თვალებით.
ო, შემიცოდეთ, ო, შემიცოდეთ.
არ გებრალებით?
ოკეანენო, მდინარევ, ზღვებო,
შორო და ახლო,
მოსიყვარულე ნათესავებო,
მე მინდა ვნახო...
ველ-მინდვრებისა და მთების ზოლო,
ველი ნელებას.
მომეცით გული, მოეღოს ბოლო
საშინელებას.
სნეული ვერხვი ოხრავს
სნეული, სნეული ვერხვი.

***
ზღვა არის ჩემი ლექსების თემა

ზღვა არის ჩემი ლექსების თემა,
მოგაჯადოვოს ცამ, მთვარემ, გემმა.

მოქმედებდეს - აქ მძლე და მზიანი,
პირველ ყოვლისა - ადამიანი.

სცადე ყოველი საგანი - მრთელით
ახსენო ლექსში მისივ სახელით.

მისივ სახელით, მისივ მარაგით,
და არა რამე იგავ-არაკით.

მაგალითად - ზღვა. რას დაარქმევ მას?
მის სახელს მხოლოდ, და უბრალოდ: ზღვას.

როგორ? - თქვენ იტყვით - ნიმფა, ნეპტუნი
ღირსია მისი, რომ დასდოთ წუნი?

ან და სახელი ნაზი: ტეფისი...
რომ არ ახსენოთ, ღირსია მისი?

ანუ ნერეი, ან აფროდიტა
დასაწუნარი გახდა როდიდან?

თქვენთვის ეს ყველა დაკარგულია?
დიაღ. ამოვშლი მე მათ სრულიად.

***
ზღვა უფრო მკაცრი

დამშვიდდი, ზღვაო, ჩვენ არ გვაშინებს ტალღების რისხვა,
ჩვენ გადავლახეთ ცხოვრების ზღვები - უფრო მკაცრი ზღვა.

***
ზღვა წყნარია ნამეტანი...

ზღვა წყნარია ნამეტანი,
თითქო სძინავს.
და ბრინჯაო - ბავშვის ტანი,
მზეზე ბრწყინავს.

მებადური მოსდევს ბადეს,
ჟრჟოლავს წყალი.
აღტაცებას ბავშვში ბადებს
თევზთ ფართხალი.

გაქანება და დაცემა
ისმის მისი,
ისმის მისი აღტაცება
და კისკისი.

ნაპირებზე თეთრი  ნავი
ხედავს კარვებს,
როგორ არხევს წყალს ნიავი,
გულს იქარვებს.

იღრუბლება ეფირები
ნისლით მთებზე.
„მგონი, ავდარს ეპირება!“
სწუხს მეთევზე.

ქლიავისფრად შლილნი ფრთანი
ჰგვანან მინას,
ზღვა წყნარია ნამეტანი,
თითქო სძინავს.

***
ზღვა-ზღვა, მთა და მთა

ზღვა-ზღვა, მთა და მთა
მთა-მთა, ტყე და ტყე
მარად დღე ჩვენი
იყო წამება,
ჩვენი ცისკარი,
ჩვენი შუადღე,
ჩვენი დილა და
შემოღამება.

რა მწუხარება,
რა ჩრდილთა ღვარი
ახმაურებდა მაშინ
სტრიქონებს.
უფრო და უფრო
ხმაურობს ქარი,
თითქო იმ მწარე
დღეებს იგონებს.

შურისძიების
გვკლავდა წყურვილი
და ის წყურვილი
ვერ მოვიკალით.
ცა შავად იყო
გადაბურვილი,
ასწლოვან ხეებს
არყევს გრიგალი.

ქვეყნად ბნელოდა,
მთა მოიკუპრა,
წინათგრძნობებით
თრთოდა ხეხილი.
უფრო და უფრო,
უფრო და უფრო,
უფრო და უფრო
ჰქუხს ქარტეხილი.

იმ შავბნელ ხანას
ფიქრთ გასართველი
აქ სამუდამოდ
ფრთა მოეკვეცა.
ეხლა მე ვხედავ
თუ ზღვამან ვრცელი
ვით შთაისუნთქა
ხალასით ზეცა.

ოცნება მხარეს
ვით ეფერება,
ჩვენი სურვილი
როგორ ასრულდა,
როგორ დააცხრა
ქვეყნიერებას
მეხის სისწრაფე
იმ დასასრულთა.

მე ვხედავ, როგორ
გაეხსნა ხელი
ენგურს და არაგვს,
ფაზისს და ჭოროხს,
და მიყვარს დროშა,
რომელიც წრფელი
მიენდო რჩეულს,
რომ ეამბოროს.

***
ზღვაზე

საბრალო ნავი!
როგორც კლდის ზვავი
გულ-შემზარავი,
ტალღა შეასკდა იმის სუსტ ნაპირს...
ტალღას გადაყვა..
და ვით სიპი ქვა
დაეშვა.. წაყვა
დაუსრულებელ კვნესა-გასაჭირს..

ეგრე ამ ჩემს გულს,
სიცოცხლით გზნებულს,
ტრფობით ანთებულს,
(გულს აძგერებულს),
მოხვდა ეგ სიტყვა სასტიკი, მწარე,
სიმშვიდით, წყნარად
შავი სუდარა
გადამეფარა..
ოჰ, რა რიგ ღრმაა ჩემი სამარე.

***
ზღვაზე გრიალებს გრიგალი

ზღვაზე გრიალებს გრიგალი,
ცაზე დაჰქრიან ელვები...
ო, ჩემო სამშობლო მხარევ,
მე შენ თავს შემოგევლები!
თუ დრო ასეთი დადგება,
არვის არა მაქვს რიდი მე,
შევძლებ მოგისწრო ან გულით...
ან კიდევ სხვაით რითიმე.

***
ზღვაზე სცურავს ნაფოტივით

ზღვაზე სცურავს ნაფოტივით
შენი მონა - გული,
დაკარგული იმ მოტივით,
ისევ მონახული.

გადიშალა ზეცა ბროლად,
მზე მოიყრის ლალებს,
შენი კარგი გამოქროლა
ისევ სწყურის თვალებს.

***
ზღვის ეფემერა

სალიუტი,
სალიუტი,
სალიუტი!
აცნობეთ ქაოსს, აცნობეთ ყველას,
რომ დაგვეჯახა ღელვა კვიმატი,
რომ იძირება გემი „იმედი“
და ვითხოვთ შველას.
ზღვის უდაბნოში ვერც ერთ იალქანს
ვერ ხედავს თვალი,
ცა არის ლურჯი და ლურჯი წყალი.
სალიუტი,
სალიუტი,
სალიუტი!
მეზღვაურებო!
უშიშრად უნდა შევებათ სიკვდილს,
ერთად, მეზღვაურებო!
გრიგალმა დაწეწა ყველა აფრები
და ჩაძირული ხომალდები
ამოატივტივა.
მივდივართ...
ოდესმე დაღუპული
დრედნოუტები,
კრეისერები
ქარმა სიღრმიდან ამოისროლა.
ზღვა აქანავებს
ხავსიან ფიცრებს
და დაშლილ ანძებს,
ექსპედიცია ეშურებოდა,
მამაცი კაპიტნის,
დე-ლონგეს,
დაკარგული კვალის
საპოვნელად
და ვპოვეთ გემთა ჩაძირულთა
ყრუ სასაფლაო.
ერთად!
უკანასკნელად მოვიგონებთ
სამშობლო მხარეს.
მაგრამ სამშობლო არასოდეს
ჩვენ არ გვქონია,
ჩვენი სამშობლო
ოკეანეა.
ჩვენი სამშობლო
„იმედია“,
ჩვენ მასთან ერთად
ვიღუპებით.
ვიმღეროთ ჰიმნი
მეზღვაურთა და მოგზაურთა,
ისმოდეს გრგვინვა,
ისმოდეს ზარი,
რომ იღუპება გემი „იმედი“.
უკანასკნელად იგრიალოს
მუსიკამ მარში...
სალიუტი,
სალიუტი,
სალიუტი!
ცხოვრება ჩვენი იყო მარად
გრიგალთან ბრძოლა,
მალსტრომთა ძირით
ვკრეფდით მარგალიტებს.
რამდენი გვახსოვს:
ხმაჩახლეჩილი ქუხილი მეხის,
ხარხარი ქარის,
სიმძიმე წვიმის,
აგუგუნება დემონთა გუნდის,
ნგრევა ღრუბლების,
დალეწილი ცა!
მაგრამ როდესაც ცა იყო მშვიდი,
იყო მზიანი,
ჩვენ გვაწუხებდა მელანხოლია
და ელეგია ნელი ზვირთების.
ჩვენი თვალები სივრცეებში
ეძებდნენ გრიგალს -
ფრთებს - განიმედებს.
და ის მოვიდა: ძლიერი, მძაფრი -
და დააჯახა ზღვა ჩვენს იმედებს.
სალიუტი, სალიუტი!
გვიყვარდა უცხო ქალაქები
ზღვის ნაპირებზე:
მონტევიდეო,
ბუენოს-აირეს.
გვიყვარდა უდაბური კუნძულები,
ალბატროსები.
ღვინით რამდენი სიხარული
გემის ბაქანზე
ჩვენ შეგვხვედრია!
მეზღვაურებო!
რამდენი შეხლა და ომები
მეკობრეებთან, -
და ეხლა ვიღუპებით...
სალიუტი, სალიუტი:
შეხედეთ!
გემი აივსო წყალით...
სალიუტი...
სალიუტი...
სალიუტი.

***
ზღვის პირად მდგარი

ვნახე მგოსანი ზღვის პირად მდგარი...
ტალღა ტალღაზე თრთოდა, დგებოდა,
სტიქიის ბრძოლა დაუდეგარი
მგოსნის თვალებში იხატებოდა.

გრგვინვა-ქუხილით ზღვის ზედაპირი
ეხეთქებოდა ნაპირთა კლდეებს
და ქაფი ზღვისა ისე წარმტაცად
ემწკრივებოდა ჭავლს და კიდეებს.

ვნახე და თვალწინ დამიდგა შორი
ჭაობში მყოფი ბრბო დაუმცხრალი,
ზეგარდმონათლით მოსილ პოეტად
ვის არ ხედავდა იმისი თვალი.

მან ჯერ არ იცის, რომ ზღვის კიდეზე
დროს უცდის მგოსნის გული ნამდვილი,
რომ თავის სიტყვით უკანასკნელით
დასძრას, გაფანტოს ყოველი ჩრდილი.

მოვა... მქუხარე, მგზნებარე სიტყვით
ძალას აღუძრავს თავდახრილ მონებს...
და დავიწყებულს, მაგრამ ნამდვილ ხმებს
კვლავ გაახსენებს, კვლავ მოაგონებს...

***
ზღვის ფსკერიდან

ზღვის ფსკერიდან ზევით-ქვევით უნდა იარო
და ბუზების გესმის მესსა სამგლოვიარო.
გადაფერფლილ ლანდად რომ სჩანს - შენი ტანია,
თევზმა დახრა სამოსელი დიდიხანია,
მდინარიდან ძვლები იგი ქარმა მოხარა,
აიტაცა და ნაპირზე მიყარ-მოყარა.

***
ზღვისპირად შენი...

ზღვისპირად შენი, ძმავ, თავდადება,
წამი შეხვედრის და განშორების,
დაუვიწყარი აფერადება
ამ მდინარისა და მთა-გორების.
ველად სალამურს უკრავდა მწყესი,
ისიც უბრალო და უნაზესი,
აი, ოცნება, აი, მიზეზი
შეუძლებლობის განმეორების.

***
ზღვისპირს დასახლებულხართ...

ზღვისპირს დასახლებულხართ...
შვებით ვით არ ვიქნები,
რომ გავიგე: თანა გაქვთ
ყველა ჩემი წიგნები.

თქვენ ჩემს საღამოებზე
სხვა, გულწრფელი გაგებით
მოდიოდით ყოველთვის
თქვენი ამხანაგებით.

სად არიან ისინი?
თუმც, რა საკვირველია,
მას აქეთ უმძაფრესი
ოცდაათი წელია.

***
თავდადებულთა მილიონები

სამშობლოსათვის თავდადების დრონი მეფობენ.
იგი გვეძახის - ბევრის მოწმე, ბევრის მგონები.
მოახლოებულ გამარჯვების დიდებას გრძნობენ
ადამიანთა პატიოსანთ მილიონები.

კავკასიონი, ლაჟვარდების მაღალ ცარცივით -
მზეზე ელვარებს და ოცნებობს თავის არწივით -
რგოლებს რომ ხაზავს და ტრიალებს ამაყად, ფართოდ,
ის მეომრის ფიქრს მოუწოდებს ცად სანავარდოდ.

აიწევს მაღლა, უფრო მაღლა, აჰა, ეშვება,
კვლავ მილივლივებს, მაგრამ ღრუბლებს არ მოეშვება,
დარწმუნებული სილაღეში, სიძლიერეში,
სწორია მისი ფრთის სიმშვიდე თუ იერიში.

ქვევით ქვემეხთა გრიგალია, დაცხრნენ სიონი -
ქვეყნებს უსივრცოს გადასცქერის კავკასიონი.
ძალით, სიცოცხლით, გატაცებით, მკლავით, გონებით
ადამიანთა მღელვარებენ მილიონები.

ელვარებს ქურა, აქ მზადდება ისრები სხივის -
აჩქარებული მონათება ალისფრად ღვივის.
შეიმოსება, აზღვავდება რკინის კონებით
ადამიანთა თავდადებულთ მილიონები.

მტერს სურს ტევტონურ ციხე-კოშკში დამარხოს ჩვენი
თავისუფლება, ფიქრთ საგანი, ნათეს-ნაშენი,
სურს, რომ ჩააქროს სიმართლის და სინათლის ალი,
ფერფლად აქციოს ჩვენი აწმყო და მომავალი.

აღსდგნენ მომხდურის წინააღმდეგ არა მონები -
სამშობლოსათვის თავდადებულთ მილიონები:
გლეხი ნამგალით მკლავზე იწვენს თავთავს მონაქუჩს,
გამძაფრებული სცემს მშრომელი უმძიმეს ჩაქუჩს,

რომ მეომართა გამოსჭედოს ხმალთა წკრიალი -
„მუსრი მტარვალებს!“ და ტანკების მიდის გრიალი.
გმირებს ვერ ითვლის ჩვენი მხარე, ურიცხვს და ულევს,
ისინი ჰქმნიან, რომ არ ჰქმნილა იმ სასწაულებს -

გზებს რომ ჰკაფავენ ნარ-ეკლიანს, ახშობენ ოდეს
უნდობელ მტერთა ძალადობას და სიბოროტეს.
გმირი სიცოცხლეს თვისას სწირავს სამშობლოს მზიანს,
ვაშა გამბედავს, ვაშა სულით მძლავრ ადამიანს!

გზა ისტორიის გულზე იწერს გმირთა სიმარჯვეს -
ვაშა და ვაშა! ხალხის გულში მათ გაიმარჯვეს!
ქებათა ქება მათი ქვეყნად ჰქუხს, არ დაცხრება,
მათგან რისხვაებრ თავს დაატყდეს მტერს დამარცხება.

***
თავისუფლების გრძნობაში

რიონჰესი
საქართველოსთვის არის
უმაღლესი
თავისუფლება.
რიონჰესს შემდეგ
საქართველოსთვის
ვერ იარსებებს
ვერავითარი
დამმონებელი
ძალა-უფლება,
ვერავითარი
ავტორიტეტი
გარდა
ინტერნაციონალისა.
რიონჰესს
მხოლოდ
ამგვარად ძალუძს
უფრო მძლავრად
გაშალოს ფრთები.
მხოლოდ ამგვარად
ძალგვიძს გავიგოთ,
უცხოელი
გენიალური
ახალგაზრდა მუშა.
ის,
თავისუფალი მოგზაური,
მტვერით შემოსილი,
მოვიდა ერთხელ
უცხოდ, უცნობ
რიონჰესში
და მორიდებით
სთხოვა მოქალაქეთ
ნება დაერთოთ მისთვის
მიემატებინა
ერთი აგური
შენობისთვის.
ეს არის
კეთილშობილება
უმაღლესი თავისუფლების
გრძნობაში.

***
თანამედროვე გიგანტიური ხმა უკარნახებს საუკუნეებს!

რამდენიმე ათასი მუშა კი
მღერის
ინტერნაციონალს.
ეს გიგანტიური ხმა
უკარნახებს
თავის ნებას
ახალ საქართველოს
მომავალ საუკუნეებს.

მუშებში არის პოეტი,
იგი გარემოს ადარებს
იმ უზარმაზარ
ეგზოტიურ ყვავილს,
რომელიც იფეთქებს
მიწის გულიდან
და გაშლისთანავე
მარადისობაში ფანტავს
თავის სურნელებას.

საჭირო არაა
გამახვილებული ყნოსვა,
რომ მან დაგათროს
და დაგათროს იმდენად,
რომ გადაჭრით სთქვა:
სრულის შეგნებით ვამჯობინებ
ერთი დღის განმავლობაში
ვიყო თანამედროვე
რიონჰესი,
ვინემ მარადისობაში
ის ეკლესია -
არა თანამედროვე.

***
თანდათან ბნელდება...

თანდათან ბნელდება, ბნელდება, ბნელდება,
ნათელი მწუხრისა მიფრინავს სადღაცა,
დასავლით ღრუბელი წითლდება, ღელდება,
და ბინდში ეხვევა მინდორიც და მთაცა.
დაბნელდენ ბუჩქები, ჩაბნელდენ ხევები,
დანისლულ ველიდან ბრუნდება ნახირი...
აღარ სჩანს ჩამალულ მნათობის სხივები,
ლანდებით აივსო მდინარის ნაპირი.
ძახილი არ ისმის... ცრემლს ვეღარ მივწვდები...
სიცივე და ნისლი, ნისლი და სიცივე,
ფრთასუბუქ ლანდებათ არ დაჰქრის წარსული.
ყოველი საგანი ბნელია და მღვრივე...

***
თანდათან, თანდათან ახალი ქვეყანა შენდება

რამდენი მძლავრი
მკვიდრდება სახლი
და ემატება
აგური აგურს,
თვალი სიახლეს
ხვდება სიახლით,
გულიც უჩქარებს
რიტმს ამხანაგურს.

არაფერია,
თუ ამ ლექსთა ცვლის
სისწრაფეს ბევრი
თვალსაც ვერ მოჰკრავს,
ცოტათი მაინც
სისწრაფე მისი
ჰგავს ჩვენთა დღეთა
კინემატოგრაფს.

ვინ იფიქრებდა,
რომ ამოდენა
გრანდიოზული
საქმე გველოდა.
ასეა ტემპი,
ასეა დენა
რევოლუციონურ
საქართველოდან.

როცა ვიგონებ
ძვირფას სახელებს,
სხვა რომ ხატავდა,
აწ არც მამშვიდებს
და არც მახელებს...
მორჩა, გათავდა!

გათავდა, მორჩა!
ჩვენ საქართველოს
სხვას ველით წრიდან
ყოველი მხრიდან,
ყოველი მხრიდან,
ყოველი მხრიდან!
წაიღო ცხოვრებამ
ოცნება,
მოსილი ლაჟვარდი
კორდებით...
თანდათან,
თანდათან,
თანდათან,
ყოველდღე
იმ წარსულს ვშორდებით.

გზებიდან მიიჭრა ანძასთან
ტრიერით, ბენზინით,
შორ ფრთებით...
თანდათან,
თანდათან,
თანდათან,
ყოველდღე
რუტინას ვშორდებით.

ხარაჩოც, ქცეული
ლანდათა,
და კერაც, რომელიც
ენთება,
თანდათან,
თანდათან,
თანდათან
ახალი ქვეყნისთვის
შენდება.

სასახლე, რომელიც ჩანდა თან,
ჩაგრულის
სისხლი და ოფლია...
თანდათან,
თანდათან,
თანდათან
ახალის
გახდება მსოფლიო.

ვინ იფიქრებდა,
რომ ამოდენა
გრანდიოზული
საქმე გველოდა.
ასეა ტემპი,
ასეა დენა
რევოლუციონურ
საქართველოდან.

***
თასი

თასს სადღეგრძელოს ხელში ვიღებ
ასსა და ათასს.
დაე, ესმოდეთ: ერთმანეთის
გატანა ვიცით.
შეხედეთ ამ თასს, მეომრებო,
შეხედეთ ამ თასს,
იგი სავსეა არა ღვინით,
არამედ ფიცით.

ქართველის ფიცით, ვისიც ეხლა
ისმენთ გულისთქმას,
მარად ერთგულის გრდემლის, კალმის,
ხმლისა და გუთნის,
მებრძოლის ფიცით, რომ არასდროს
არ ჩავაგებთ ხმალს -
მის დასაცავად, ვის სიცოცხლე
ჩვენი ეკუთვნის.

უსამშობლოოდ, დე, ის ღვინო
გადმექცეს შხამად
და სასიკვდილო გაზმორებად
მოედოს ძარღვებს,
როგორც ეკუთვნის, როგორც უნდა
განსაცდელ ჟამად,
ვინაც ფიცსა სტეხს, ვინაც ძმობის
სიმტკიცეს არღვევს.

სამშობლოს ჩვენსას ბევრი ომი
გადუტანია,
მრავალ ქარიშხალს გვიხატავდა
ცხოვრება ქართლის,
ის თავდადების და გმირობის
მატიანეა,
ეხმაურება იმ ხმალს ჩვენი
ხმალი სიმართლის!

თასს უკანასკნელს ვცლი. დავცალე!
გადავდივარ მას,
დაე, დაიმსხვრეს მტერი ჩვენის
მძლავრი სიმტკიცით!
ახსოვდეს ყველას, ვინც აიღებს
ამ მშობლიურ თასს,
რომ ის სავსეა არა ღვინით,
არამედ ფიცით.

***
თბილისი

ქალაქზე ნელმა ალმა იფეთქა,
სახლებზე ადის ფერადი ბოლი
და კიბეებზე, ვით ვინიეტკა,
დაფენილია დაფნის ფოთოლი.
ჩნდება სინათლის ჩქარი ქაფები.
გზებზე ქარივით მოქარავანე
და აიმართნენ, ვით ჟირაფები,
მთა არსენალის და მთა სავანე.
ეს შეღამება ნათელს დამათოვს,
მტკვარიც დაანთებს ნათელ ხარებას.
ათოვს ხიდეებს, ათოვს მადათოვს,
ათოვს ზმანებებს და მწუხარებას.
და მესიზმრები შენ, ვისაც ქერა
სამოსი გმოსავს სნეულ ოცნებით
და არ მშორდება თბილისის ცქერა,
სავსე ქართული პატიოსნებით.
შემდეგ არაა არსად ახალი
ცა - ოკეანე, მთვარე - ნაფოტი,
თბილისი ჩემთვის არის მაღალი
გილიოტინა და ეშაფოტი.
ნერონის ცეცხლზე იფიქრო კაცმა,
ახალი გწვავდეს მზე უვედრები
და განიცადო ასეთი ჯვარცმა,
უბედურება, რღვევა, ცხედრები.
დახავსებული კარებით შევლა,
სად ყვავილების ჩუმია შფოთი,
და განიცადო ასეთი წყევლა:
გილიოტინა და ეშაფოტი.

***
თბილისის ზეცა მოწამეა

თბილისის ზეცა მოწამეა იმ შეკრთომისა,
იყო ახალი ქროლვის ფერები,
იყო გრიგალი ადრიანი შემოდგომისა
და შემოდგომის ჩალის ღერები.
გადაიჩეხა ქაოსებში მშვიდი ბუნება,
უეცრად შეკრთა ღამე კივილით,
გასწიე! ფიქრებს არაფერი ესალბუნება
დამშვიდობების გულისტკივილით.

***
თბილისის მთანი კლდიანნი...

თბილისის მთანი კლდიანნი
გადასახულან მტკვარზე,
მთაწმინდის ქალნი თმიანნი
მწუხარედ სჩანან მთაზე.
ერთი ერთ საფლავს დასცქერის -
მწუხარე ბუმბერაზზე,
მეორეც - ჯვარით დასტირის:
- მომიკვდი რაზედ, რაზედ?!
ეს არის ხმა დაკივლების
ჩვენი ცხოვრების გზაზე,
უხიდოდ არ გაივლების
ამ სისხლის ალაზანზე.

***
თეთრ თოვლის ქვეშ სიზმრებს...

თეთრ თოვლის ქვეშ სიზმრებს წაჰყვა მთის გრეხილი უხმო, შორი
და მღელვარე გაზაფხულზე ფიქრს მიეცა ველ-მინდორი.
თოვლის ფიფქით შეიმოსა ნაძვი ტოტებდახლართული
და მღელვარე გაზაფხულზე გაიყინა ნაკადული.

გაიყინა ცის ლაჟვარდი, გაიყინა ქვეყნის გული,
და მღელვარე გაზაფხულზე ტყე გარინდდა დაბურული.
სად, სად გაქრა მშვენიერთა ყვავილთა და ფოთოლთ კრება? -
იქ, სად მეფობს გაზაფხულის ოცნება და მოსიზმრება.

***
თეთრი იძახის: ჰოი, რუსეთი!...

თეთრი იძახის: ჰოი, რუსეთი!
რაა მის ფასი?
მკვიდრს კი არ ახსოვს მასსაჩუზეტი,
სწამს მხოლოდ კლასი.

გეგონებოდათ, როდესაც სჩანდა
ტრიბუნა ბრძოლით,
მთვარის ნატეხი, ბოლიდი ან და
აეროლიტი.
ეხლაც კი თითქოს აქ იმისი
მკვეთრი ხმა ისმის:
გათამამება, ძირს ინგლისის
იმპერიალიზმი!

***
თეთრი ლანდებით

თეთრი ლანდებით მოსავდა მთვარე
მაღალ აივნებს და შუშაბანდებს,
ლანდები ნელა სცურავდენ, მხოლოდ
ცაცხვის შრიალი აფრთხობდა ლანდებს.
ბულბული ისე საამოდ ჰყეფდა,
ისე საამოდ ფშვინავდა ველი!
მთვარე ახალი იყო ქვეყანა,
ქვეყანა იყო მთვარის ნათელი.
ისე ღელავდა ტბაზე ლანდები,
როგორც დადენილ ქარვის სვეტები
და მათ სარკეზე მდუმარედ იდგა
ხეების მკრთალი სილუეტები.
ნისლი დაეშვა და შერჩა ღელეს
მომჯადოებელ ზღაპრების გამო
და უნაპირო ღამის სივრცეში
ისადგურებდა ჩუმი მიდამო.
მე მახსოვს: ჩემი გული იმ ღამეს
გამოუცნობი სინაზით სძგერდა,
ცაცხვის შრიალი აფრთხობდა ლანდებს
და მეოცნებე სული იჭერდა.

***
თეთრი ოცნება

თეთრი ოცნება მთვლემარე ზღვას გადასწოლია,
ფრთებს ზვირთებსა სცემს და მწარე ხმით ჰკივის თოლია,
ზღვა კვლავ აღელდა და მის ხმაში ჩაკლული ჟინი
ისმის, ვით ომში გამარჯვებულ გმირთა ყიჟინი,
უეცრად მწარე დამარცხება რომ მოჰყოლია.

***
თეთრი პელიკანი

გადმოფრენას ეს ყორანი
მადათოვზე აპირებს.
გაანათებს რესტორანი
ტივებიან ნაპირებს.

ასე მიდის ეს ზამთარი
სიზმარივით მდევარი,
ასე რეკავს საზანდარი
უქმი, შემაქცევარი.

რომ ისმოდეს საიათნოვას
დაჟანგული ჰანგები,
მიეთოვოს, მოეთოვოს
კედლებს ფარშავანგები.

სული ტირის და როს ნანას,
კოჭლო საჰაკ, ჰპირდები,
დაანებე ფიროსმანას
სევდიანი ტვირთები.

რომ წავიდეს ეს ზამთარი
სიზმარივით მდევარი,
რომ რეკავდეს საზანდარი
უქმი, შემაქცევარი.

ოცნებაო, ჩემო ძველო,
ვართ ღამეთა მთეველი,
კიდევ ბევრი სადღეგრძელო
დაგვრჩა დაულეველი.

***
თეთრი ქარები

დადგა თეთრი ქარები,
დაითოვლა მთა-ბარი,
ქარის გამოძახილი
ისმის, როგორც ზღაპარი.
იგი - ოთხი დობილი,
ოთხი - ქარით გამხდარი,
გაზაფხული, ზაფხული,
შემოდგომა, ზამთარი.
ამბობს თეთრი გადია,
ახსოვს ასი ზამთარი,
ასი წელიწადია -
თოვლით დახრილ ტოტებზე
კანკალებდა ბეღურა,
მიწას თოვლი ფარავდა,
ცის ფანტელა ეხურა.
გაჰქრა იგი ბავშობა
და ოცნებებს ედება,
არც შენა ხარ ცოცხალი,
არც სხვა მეიმედება.

***
თემა

ტბის ბროლება ელექტრონის
სიცილს იჭერს,
არაგვიდან ატრიალებს
შუქთა გიშერს.
აქ ახალი სიხარულის
ხელმა ჩადო
კილოვატთა, ფოლადის და
რკინის ჯადო.
და მაღლიდან ცისარტყელას
ალთა ცემა
მუდამ მძაფრი და ნათელი
არის თემა.

***
თესავს და თესავს...

თესავს და თესავს, თან ნელი
ხმით მხიარულად ღიღინებს,
სწამს მხოლოდ შრომა მძლეველი,
მოსავლით დააგვირგვინებს.
გრძნობს, თესლი სად დაეცემა -
სალ კლდეზე თუ ლაღ მიწაზე,
თესავს და თესავს, თან მღერის
მთესველი მხიარულ ხმაზე.

***
თვალები

თითქოს სიოს ფრთის შეხებით ჩამოსცვივდა ყვავილს ნამი,
დაიძირა ლაჟვარდმა ტბამ დაზნექილი ტბის ლერწამი.

თითქო ბნელი შემოდგომის წვიმის ზურმუხტ-მარგალიტმა
ღამის ნისლში ააკვნესა დადუმებულ ქნართა რითმა.

თითქო მთელი უკვდავება ტრიალებდა ლაჟვარდ ცაზე
და ლაჟვარდის ამოკვნესით კრთოდა თვალთა სილამაზე.

ო, თვალები! არ მინახავს მე თვალები უკეთესი,
მათში კვნესდა კაეშანი, სიხარულის ცეცხლის მთესი.

მათში ფეთქდა უკვდავების უხილავთა ტალღათ კრება,
რაც არასდროს არ მოკვდება, რაც არასდროს არა კვდება.

და როდესაც მე ტყვედ ვყავდი იმ თვალების ჯადო-გრძნებას,
მწარე კვნესით ვიგონებდი რაღაც უცხო მოგონებას.

***
თვალებით თვალში

ფიქრნი ისვრიან უნელებელ
ელვათ ტბორებას.
ხომ შეიძლება იყოს ქვეყნად
ნამდვილი მითი.
კვლავ იძაფება წამით მაინც
თვალთ დაშორების
შეუძლებლობა საშინელი,
ცივი მაგნიტი.
ყალყზე დამდგარნი
სისხლიანი
დაჯახებისთვის
უფრო და უფრო, და უფრო ღრმათ
თვალები თვალში!
წამითი წამით დაეძებენ
მომენტს შებმისთვის
ორი გიგანტი, ორი რისხვა
გაურღვევ რკალში.
თვალებით თვალში! ერთნი ხედვენ
ნათელს, სხივმოსილს,
ძლევამოსილი და ამაყი
მიმავალ გზებით,
მეორენი კი სისხლიანს და
შავს, დამპალს, წარსულს,
ბრჭყალებიან მხეცს, შეშინებულს
მზის მონათებით.
თვალებით თვალში...
და შეიბნენ! ზრიალებს მიწა!
ზრიალებს მიწა და ცახცახებს
სამყაროიცა,
შეიგნე: აჰა, სამყაროს მთელს
ეს ატრიალებს,
კიდით-კიდემდე, ციდან ცამდე
ბზრიალებს მიწა.

***
თვალს ნაზი და მთვარეული...

თვალს ნაზი და მთვარეული
აღელვებენ ლანდები,
ვიყავ ლხინში ჩარეული -
ღვინით თვალანანთები.

უცებ გაჩნდა ტრიანონის
კოშკში გულის ნდომანი,
დე-გრიესა და მანონის
სევდიანი რომანი...

მივაფრენდი ამაყ მერნებს,
ჭიხვინებდნენ მერნები, -
სასახლეებს და ტავერნებს
ცვლიდნენ სხვა ტავერნები.

და ვხედავდი, როგორ იღებს
სულს ვედრება ხალისის,
და ვხედავდი ცისფერ ნიღაბს
მხოლოდ ერთი ქალისას.

***
თვალუწვდენელი, დაუსაბამო

თვალუწვდენელი, შორი, ვრცელი, დაუსაბამო,
ჩუმი, მყუდრო და სევდიანი იყო საღამო.
თოვლზე დაცემულ სისხლის მსგავსად მზის მღვრიე რგოლი,
ღრუბელთა შორის ინთქებოდა სხივანათრთოლი.
ლურჯი ბურუსით იხვეოდა ხშირი ტყე-ველი,
კვლავ მყუდროება იყო ირგვლივ დაურღვეველი.
ამ დროს მომესმა სევდიანი სიმღერა გზაზე,
გზაზე მხედარი ოცნებობდა სხვა ქვეყანაზე,
გადაიარა ჩემთა თვალწინ და მიიმალა,
სამარადისოდ გაურღვევი აღმიძრა ძალა.
მე მივდიოდი მარტოდმარტო სევდიან გზაზე,
მე ისევ ისე ვოცნებობდი იმ ქვეყანაზე.
ლურჯი ბურუსით ინთქებოდა ხშირი ტყე-ველი
და მყუდროება იყო ირგვლივ დაურღვეველი.

***
თვალუწვდენი ქვეყნის

თვალუწვდენი დიდი ქვეყნის
ყველა კუთხით მოდის ცნობა
არ უნახავს არასოდეს
თვალს ამგვარი მოძრაობა!
ყველა ერთად წინ მიიწევს -
ეს თაობა, ის თაობა.
განა წარმოსადგენია
ახლა გაუბედაობა?!

თვალუწვდენი დიდი ქვეყნის
ყველა კუთხით იძვრის ზვირთი,
გარდატეხის არნახულის
დიადია მაგალითი!
იაგუნდს სდევს იაგუნდი
და მარგალიტს - მარგალიტი!
მზით კრიალებს ლენინის გზა
და იდეა დიდზე დიდი!

***
თვალწინ ზღვა აღიმართა

წინ, თავის ლურჯ ბურუსში
თვალწინ ზღვა აღიმართა,
წამოვიდა ნისლიდან
და ნაპირებს მიმართა.
აგე, ზღვის ნაპირიდან
მოსჩანს მწვანე კალთები,
ზედ ჰკიდიათ სახლები,
ვით თეთრი ხომალდები.
აგე, მთები სამხრეთის,
ვრცელი იალაღები,
მთის მხურვალე ველები,
დაბურული ბაღები.
ცისაკენ აისრულნი,
სივრცის არ-დამრიდები,
მაღალ ალვის ხეების,
დგანან პირამიდები.
დადგა ყოველივე ეს,
და ხვალეს მიუტია
უდიდეს სიმფონიის
მხოლოდ პრელიუდია.

***
თვით მიმოზა

მე მიმოზა დავინახე, უდაბნო და შიშველ მთაზე,
მარტო იყო... ნათესავი არ გააჩნდა ქვეყანაზე.
ძირს კი, სადაც ქვეყნიური ვნების ხმები სულს სწამლავდა,
მარტოობა არ სუფევდა... მეგობრები ყველას ჰყავდა.
ეჰ, გულისთქმავ! რა ვუყოთ, თუ მარტოობა შენც გხვდა გზაზე,
თვით მიმოზაც ხომ მარტოა უდაბნო და შიშველ მთაზე.
და რა ვუყოთ, ბედო ჩემო, თუ ყოველთვის, თუ ყოველთვის
სამშობლოსთვის შენ უცხო ხარ, და უცხოა იგი შენთვის? -
ის ყოველთვის მარტო არის, ვისიც სული, ვისიც გრძნობა
ფაქიზია... და ქვეყნიურ გატაცებებს ვერ ენდობა.

***
თვითეული პოეტი...

თვითეული პოეტი
ახლა ინჟენერია,
ახალ დღეთა აგება
მის დროშაზე წერია.
სწორზე უსწორესი დრო
დანთებული ვადითა,
არ ჰგავს იმ მდინარებას,
სიმშვიდე რომ ადიდა.
შექმნა, გამოგონება
თუმცა ძნელზე ძნელია,
ახლანდელი პოეტიც
გამომგონებელია.
თვითეული პოეტი
ნამდვილ საქმეს აკეთებს -
ის შლის ლექსთა ფართობებს,
მიტოვებულ ნაკვეთებს.
იგი რევოლუციურ
დროის ბარომეტრია.
თვითეული პოეტი
ყურადღების ცენტრია.
თუმცა ეს ყურადღება
მუნჯი არის, ფარული,
მასში თანაგრძნობაა
ჩვენი, პროლეტარული.
თვითეული პოეტი
მებრძოლია მშრომელი,
მუდამ შეგნებული და
მუდამ დაუცხრომელი.
ის შრომობს და არ ჰყვედრის
გარემოს უენობას,
მშვენიერს და უმაღლესს
როცა აგებს შენობას.
ეს შენობა ძლიერი
მისი აგებულია,
მაგრამ იქ ბინადარი
მხოლოდ მასის გულია.
თვითეული პოეტი
გრძნობს, რომ ეს ენერგია
მილიარდ გატაცების
ერთი პირმშო ნერგია.
იგი ზღვა ელექტრონის
ლამპების ციმციმია,
მისი მეგობარია
ტექნიკა და ქიმია.
ლექსი შემოკლებული
სივრცე არის დროისა,
მკვეთრი გამოძახილი
ახალ სამყაროისა.
როცა კლასი თავისად
ჩასთვლის გამოგონებას,
ზოგიერთი უწოდებს
დაჩაგვრას და მონობას.
შევქმენიო მშვენება
დიდი, ხელუწვდომელი
და ჩემს შემოქმედებას
თვისად სთვლისო რომელი?
თვითეული პოეტი
გრძნობს - ეს არის დარება
უმაღლესი, ნამდვილი
მისი აღიარება.
ზოგს სხვაგვარად ჰგონია
და მხოლოდ ეს ახელებს,
მასა მის ხმას იყენებს,
მას კი არ ასახელებს.
რა დროს ვისმე ძებნაა,
ძებნაში ვინ გაერთო,
შენიც, ჩემიც, იმისიც,
ყველასია, საერთო!
გონიერი პოეტი
გრძნობს - ეს არის დარება
უმაღლესი, ნამდვილი
მისი აღიარება.
თვითეული პოეტი,
პირმშო გარემოისა,
არის ახალთახალი
კაცი ახალ დროისა.
ახალ ადამიანში
უდიდესი ისაა,
რომ ის არა თავისი,
არამედ მასისაა.
და ეს არის ახალი
დარის გამოდარება -
უდიდესი, ნამდვილი
მისი აღიარება.
თვითეული პოეტი
ძველით მით განერჩევა,
რომ ის მასობრივობას
თანდათანად ეჩვევა.
მასას არ ენატრება
ნისლი ძველ სიმბოლოსი.
ძველი არც იბადება
დიდება და კოლოსი.
იგი არც საჭიროა
ცივი, მიეთ-მოეთი,
საზიზღარი რუტინა,
შურიანი პოეტი.
შური, გაუტანლობა
ძველი დროის სხვა არის.
მაგრამ დამკვრელობა და
შეჯიბრება სხვა არის.
აქ ზოლივით იშლება
მიგნებათა მორევი,
აქ არ გამოიხარებს
გრძნობა ნამეორევი.
ეს კარგია, როდესაც
კვდება ძველი ციფრები.
მაშ, ძირს შური! საქმისთვის
საქმეს შეეჯიბრები.
თვითეული პოეტი
ახლა ინჟენერია,
ახალ დღეთა აგება
მის დროშაზე წერია.

***
თვითმფრინავით

სულ შვიდი კაცი ვყავართ თვითმფრინავს,
მას გამოცდილი მართავს პილოტი,
ზევიდან ზეცის წიაღი გრგვინავს,
ქვეშ ევროპაა ნისლის ტილოთი.

კუპრით მოსილი არის მზე იგი,
წვიმაც სცრის, თითქოს შეჰკრეს პირობა;
რომ ამ ქაოსში შექმნა წესრიგი -
აი, რა არის მართლა გმირობა.

***
თვითონ ღელვაც რომ ნელდება...

თვითონ ღელვაც რომ ნელდება
და სიცოცხლე ქვესკნელდება,
ის არსებობს. თუმც არ ჩნდება
და დუმილი ფარავს ჭაობს.
მარად, მარად ჩვენი გული
ბუდით საზღვარს გადასული,
ილტვის, ცოცხლობს და მოძრაობს.

***
თიბათვე გავიდა

თიბათვე გავიდა. აჭრელდა ქათიბი
იქ, სადაც ყელამდე ღელავდა სათიბი.
მეც მალე ჩრდილოეთს ვეწვევი კიდობნით,
მშვიდობით, მშვიდობით, მშვიდობით!
მევახშის ხელში ვარ! დამედო ვალები!
ოჰ! უნდა გავყიდო მამული, ჭალები!
რა გზაა: მე მიკვირს, რომ დღემდე გავძელი!
სასახლეც გავყიდე... სათიბიც ავცელე!

***
თითქო არა აქ

და დედამიწა ბნელდებოდა, იძირებოდა.
თითქო არა აქ, არამედ შორს, სხვა ქაოსებში.
მახლობელ სოფლად კივის ჭოტი, ყეფენ ძაღლები.
შარაზე მიდის სხვა მეურმე დაგვიანებით.
გაიხმაურეს ერთხელ კიდევ ურმის ბორბლებმა
და ყველაფერი მიინაბა, დადგა სიჩუმე:
ო, რას ნიშნავს ეს... ეს სიჩუმე, ეს გაოცება?
ეს უხილავი, მშობლიური ჩვენი სიჩუმე?
რისთვის არიან გაყინულნი მაღალნი მთანი?
რამ დააყრუა შარა-გზები, სადაც ოდესმე
ექანებოდა მძაფრი ცხენი მაკედონელის?
ო, როგორ მესმის მე სიჩუმე ამ ნანგრევების,
როგორ მაღელვებს მე ყოველთვის იგი სიჩუმე...
მასში იდუმალ ძილით სძინავს ახალ ქაოსებს,
იგი ღელვაა დაფარული, უჩინარ ცეცხლის.

***
თოვლი

მე ძლიერ მიყვარს იისფერ თოვლის
ქალწულებივით ხიდიდან ფენა:
მწუხარე გრძნობა ცივი სისოვლის
და სიყვარულის ასე მოთმენა.
ძვირფასო! სული მევსება თოვლით:
დღეები რბიან და მე ვბერდები!
ჩემს სამშობლოში მე მოვვლე მხოლოდ
უდაბნო ლურჯად ნახავერდები.
ოჰ! ასეთია ჩემი ცხოვრება:
იანვარს მოძმედ არ ვეძნელები,
მაგრამ მე მუდამ მემახსოვრება
შენი თოვლივით მკრთალი ხელები.
ძვირფასო! ვხედავ... ვხედავ შენს ხელებს,
უღონოდ დახრილს თოვლთა დაფნაში.
იელვებს, ქრება და კვლავ იელვებს
შენი მანდილი ამ უდაბნოში...
ამიტომ მიყვარს იისფერ თოვლის
ჩვენი მდინარის ხიდიდან ფენა,
მწუხარე გრძნობა ქროლვის, მიმოვლის
და ზამბახების წყებად დაწვენა.
თოვს! ასეთი დღის ხარებამ ლურჯი
და დაღალული სიზმრით დამთოვა.
როგორმე ზამთარს თუ გადავურჩი,
როგორმე ქარმა თუ მიმატოვა!
არის გზა, არის ნელი თამაში...
და შენ მიდიხარ მარტო, სულ მარტო!
მე თოვლი მიყვარს, როგორც შენს ხმაში
ერთ დროს ფარული დარდი მიყვარდა!
მიყვარდა მაშინ, მათრობდა მაშინ
მშვიდი დღეების თეთრი ბროლება,
მინდვრის ფოთლები შენს დაშლილ თმაში
და თმების ქარით გამოქროლება.
მომწყურდი ახლა, ისე მომწყურდი,
ვით უბინაოს - ყოფნა ბინაში...
თეთრი ტყეების მიმყვება გუნდი
და კვლავ მარტო ვარ მე ჩემს წინაშე.
თოვს! ამნაირ დღის ხარებამ ლურჯი
და დაღალული ფიფქით დამთოვა.
როგორმე ზამთარს თუ გადავურჩი!
როგორმე ქარმა თუ მიმატოვა!

***
თოვლი (ხეები თოვლით)

ხეები თოვლით დაფენილია,
ფერდობებს ფენენ თოვლის კრავები,
ზამთრის საღამოს მკრთალი ჩრდილია
ტფილისის სახლის სახურავები.
გულშიც პეპლები აუარება,
არა თეთრები, არამედ თალხი.
გადაბურულა ტროტუარები
და მიმავალი ქუჩაზე ხალხი.
ხეებში მოსჩანს ქაშვეთის ზოლი,
როცა მოწყენილ გზაზე გავედი,
მე დავინახე სახლებზე ბოლი,
და სულ არ სჩანდა მამა-დავითი.
მე არ მინახავს თოვლი იმდარი
ჩვენ, რა თქმა უნდა, არ ვართ რუსები,
მაგრამ კვლავ გაჩნდა მათი მინდორი,
მათი თოვლები და ბურუსები.

***
თოვლი იყო ირიბი, ალმაცერი

თოვლი იყო ირიბი, ალმაცერი.
დიკენსის გმირივით ცეცხლთან ჩაფიქრება.
ელვარებს ღუმელი. ვფიქრობ, საცაა ცეცხლიც ჩამიქრება.
გაიღო ფანჯარა: თოვლი იყო ირიბი, ალმაცერი.
იფანტება თეთრი ფიქრები, იფერფლება ხელნაწერი...
ნუ ჩამიქრები... და იქაც, შიგნით, სულში...
თოვლი იყო ირიბი, ალმაცერი...

***
თოვლით და ყინვით

არ ეუბნება იგი სრულიად
ვისმეს: რა არის მისი შვენება,
წარსული მისთვის გაძარცულია,
წარსული მას არ მიეშველება.
პირიქით: იგი კიდევ აპირებს
ფრთა გაუსწოროს ისარს დაცინვით
და მიუღწეველ მწვანე ნაპირებს
შემოსავს ძველი თოვლით და ყინვით.

***
თუ ბრძოლა არ არის

თუ ბრძოლა არ არის... ამაოებით,
მათ ენატრებათ ისევე ძველი
ფანტასტიური საღამოები...
„ვიგონებ... ველი“.
მრავალ სახეზე არის ობლობა,
მრავალს აშფოთებს რაღაც მონობა:
როგორ შევიძლოთ უღვთისმშობლობა?
ვით ავიტანოთ უმადონობა?
გაჰქრა ზმანება, გაჰქრა ფერია,
ნუ თუ ბოდლერიც არაფერია?
შელლიც ჰიუგოს დაეგვანება?
მიუსსე? ვერლენ? ღმერთი? კაინი?
აჰა, ქალაქთა გვიანი ნებით
ბურუსებში სჩანს აინშტაინი.

***
თუმც ცოცხალი ვარ...

თუმც ცოცხალი ვარ,
არა მჯერა, რომ სული მედგას,
ჩემი ცოდვა მას,
ვინც მომიხმო ასეთი მტერი,
ბედითი მტერი,
ცუდი მტერი: სიკვდილის ნატვრა!
ექიმო, გული
ძველებურად თუმც ისევე ფეთქს,
დაკარგული აქვს
ძველებური სიმრთელის ფერი,
ეს ყველამ იცის,
მაგრამ ამბობს: სიმღერით დათვრა!
ათასი ჭირი გავიარე,
ექიმი, ჩქარა!
უხარბო იყოს,
პირმართალი, მისანდობელი,
ოსტატი ჩქარი,
უნუკვარი და არა ზანტი
და უიმისო
თუ იქნება, მაშინ იარამ
დეე, ძაღლივით
დაღრღნას ჩემი დღე და სოფელი,
უბრალო მუმლმა
წააქციოს მუხა გიგანტი.
ო, ჩემი გული
იყო მტკიცე ციხე-ქალაქი,
ბუნება ტანის
იყო მისი მცველი ძლიერი.
ასაოხრებლად
მოდის მათზე ურიცხვი ჯარი.
მტერი - ეს არის
ათასგვარი ცხოვრების ჟანგი,
წამალი ჩემი
ბუნებისა, წამალი მწველი
ცხარე ომის დღეს
სანდობარი არის აბჯარი.
ექიმი მინდა,
ვით მეაბჯრე და ამხანაგი,
რომ სიკვდილს ხელთგან
გამოსტაცოს პოეტის ჩანგი!

***
თუნდაც მშიერი პოეზია...

თუნდაც მშიერი პოეზია,
თუნდაც ტიტველი,
მუდამ იმარჯვებს, თუ ის არის
მოუსყიდველი.
მაგრამ N...ის პოეზია
მდიდრად დიდგული -
მაინც იმარჯვებს, თუმც ყალბია
და მოსყიდული.

***
თქვენ გართობდათ

თქვენ გართობდათ ზღვათა გული და სული,
და თვალები გქონდათ მშვიდი, ზღვისფერი,
მოლაჟვარდე, როგორც ლაფის-ლაზური,
ლაჟვარდებთან იდგა ლიუციფერი;
იგი გახდა მშვენიერი მაგია
და ოცნება შენი ამხანაგია.

***
თქვენი ბინა

მე თქვენი ბინა, შემოვაღებ თუ არა კარებს,
დამხვდება, თითქო ვამარცხებდი სადღაცა დევებს;
მარიგებს იგი, მიალერსებს, მკიცხავს, მამხნევებს,
არავითარ გესლს და სინანულს არ გამაკარებს.

ვინ დაივიწყებს იმ გრიგალებს და ნიაგარებს?
მაგრამ ეს ბინა მაპატივებს და მომიტევებს
უგონო დღეებს, მწარე დღეებს, ყრუ ღამისთევებს,
და თვალებს ახალ სიხარულით გამიანკარებს.

***
ი. ა.

ქალაქში, მტვერში წაიქცა ბავშვი
ნუკრის თვალებით, თმით - მიმოზებით,
და მწუხარების მალე ნიავში
მოფრინდნენ ლურჯი ანგელოზები.

შეშლილი სახით კიოდა ქუჩა:
შორს კი მზე დარჩა და მშობლის კერა!
მზეზე ჰყვაოდა სოფლად ალუჩა,
და გაისმოდა დების სიმღერა.

***
იაგუნდა

იაგუნდა! რა რიგ მსურდა, რა რიგ მსურდა, იაგუნდა,
რომ მგოსანი ვყოფილიყავ და მემღერა ჰანგი მუდამ.
მაგრამ გულმა რა იცოდა, რომ ამ ცეცხლით დაიწოდა,
ჰანგმა, ჰანგი გაიწოდა და ზარივით აგუგუნდა: იაგუნდა, იაგუნდა.

გულს რაც ჰქონდა და არ ჰქონდა, მოაგონდა, იაგუნდა,
დღეს შეხედა და დადუმდა, წარსულს გაჰყვა და დაღონდა,
შენთა თვალთა ღამე ბნელი...
იაგუნდა, იაგუნდა.

***
იალქნები

ნისლი იზრდება და შორიდან გემთ იალქნები
თითქო ეხლავე ფიქრს უნდებიან,
დაბრუნდებიან ისევ თუ ვერ დაბრუნდებიან,
სადაა შორის გზა მისაგნები?

***
იაპონელს კი ჰგონია

ატმოსფეროა მღელვარე,
იაპონელს კი ჰგონია:
თუ ხმალს მოიქნევს ელვარეს -
ისევე იაპონია.

აგრესორობა ღონეა,
და თუ ვინმეა მპოვნელი -
ისევე იაპონია,
ისევე იაპონელი.

იგი ჩვენს საზღვრებს ედება,
სიმშვიდე ვერ უპოვნია...
მუდამ ქვას წამოედება
იმ ადგილს იაპონია.

გაჰქრა ის ხანა ლამაზი,
წინათ რომ გაუგონია,
ეპოქა ოიამასი -
იმ ხანის იაპონია.

***
იარე, კაცი შენ აღარ გქვიან

გასწიე! ღამე ეშვება ზეწრად,
მწარედ შრიალებს ტყეთა კალთები,
მახლობელ დემონს იგრძნობ უეცრად
და შიშის ჩრდილით აკანკალდები.

იარე! გაჰყევ გზას შორით შორისს,
მაისთა ცეცხლი შენ არ გაოსებს,
მწუხარებათა ულევთა შორის
ისევე ხედავ ახალ ქაოსებს.

გაახელ თვალებს - იქნება გვიან,
დახუჭავ, მაინც ცა არ ენთება...
იარე, კაცი შენ აღარ გქვიან,
შენთვის არასდროს არ გათენდება.

რა უყავ შენს სულს, ოდესმე კეთილს,
ქვეყნად რომ სურდა ცეცხლის მოდება?
ეხლა იმავ სულს დაღლილს, დაფლეთილს,
დახედავ და არ შეგეცოდება.

იკივლებ მაშინ, მაგრამ არსიდან
არ გიპასუხებს უდაბურება,
იარე! გზები უშინაარსო
ისევ ბურუსით დაიბურება.

***
იბარური

დაავიწყდა თუ დროებას,
რაა ბავშვის სიბრალული?
მთელ ქვეყანას მის საშველად
მოუწოდებს იბარური.

ქალებზე და მოხუცებზე
სურს იძიოს მხეცმა შური,
თავდადებით დაიცავს მათ
უმძაფრესი იბარური.

არ დასცხრება ესპანეთის
და მსოფლიოს გულისყური,
გაიმარჯვებს ხალხი, ვისაც
ჰყავს ასეთი იბარური!

***
იბობოქრე

იბობოქრე, ცხოვრების ზღვავ, ჩემს ირგვლივ,
იბობოქრე, მე რა უნდა დამაკლდეს!
პიტალო კლდეს რას დააკლებს ზღვის ტალღა,
რას დააკლებს ზვირთი გამობრძმედილ კლდეს?
ბევრგვარ გრიგალს გადუვლია ჩემს გულში,
ბევრს ქარიშხალს ურბენია ქვითინით...
ბევრი ტალღა აღტყენილა გარშემო,
დავუსჯივართ შურით, ეკლის გვირგვინით.
ბევრჯერ ჩემი იალქანი დაშლილა,
არ მჯეროდა, თუ სადმე გამიყვანდა,
ბევრჯერ, ბევრჯერ მწარედ ავტირებულვარ,
როცა შველა არსაიდან არ სჩანდა.
ყველაფერი ამ ბრძოლაში დავღუპე:
იმედები, უმართლობის მხილება...
რაც დავკარგე, ხომ დავკარგე სამუდმოდ,
დამრჩა მხოლოდ მწარე გამოცდილება.
და რაც დამრჩა - მას ვერავინ წამართმევს,
უიმედოს, ბედისაგან განამეტს.
და ვიბრძოლებ სტიქიური გულისთქმით,
რაც დავკარგე, რას დავკარგავ იმის მეტს?
იბობოქრე, ცხოვრების ზღვავ, ჩემს ირგვლივ,
რას გახდები, ან რა უნდა დამაკლდეს?..
პიტალო კლდეს რას დააკლებს ზღვის ტალღა,
რას დააკლებს ზვირთი გამობრძმედილ კლდეს?...

***
იბრძოდნენ შურნი...

იბრძოდნენ შურნი
ნელი, მონიო.
ძველი ნოქტაურნი
გამიგონია.
მწვავდნენ ქალები,
მწამლავდნენ თვენი,
მდევდნენ თვალები,
თვალები თქვენი.
კარგი რომანი,
ლაჟვარდი, ევა,
ეროტომანი,
ღამეთა თევა.
თვითეულ ხმაში
თქვენი თვალები,
ღრუბლების რაში,
პასტორალები.
ყრუდ, უალერსოდ
ყინვათა მფენი,
ვერ ვნახე ვერსად
თვალები თქვენი.

***
იგი დაშორდა სამუდამოდ...

იგი დაშორდა სამუდამოდ გადაბურულ მთას,
მტკვრის და ენგურის სათავეებს, სადაც ანკარად
გამჭვირვალე წყალს დაჰყურებენ მძლავრი ხეები.
იგი დაშორდა სამუდამოდ, ო, სამუდამოდ.
ის წამოვიდა დარიალის ვიწრო ხეობით,
იგი გამოჰყვა სვანეთიდან მომავალ ტივებს,
ფეხით, ცხენით თუ მატარებლით - იგი დაშორდა
სოფლის სიმშვიდეს, რომ ქალაქში დაისადგუროს,
რომ ქარხანაში შეუერთდეს მუშათა რაზმებს, -
დაჰკრას ჩაქუჩი, გამოსჭედოს ახალი ბედი.

***
იდუმალი მეორე სახე

შუაღამისას, მარტოობის საშინელ ჟამად,
მეწვევა ჩემი იდუმალი მეორე სახე.

გამოუცნობი მღელვარებით ვდგევართ პირდაპირ:
მშვიდი სიცოცხლე - რა ამაოდ მე განვიზრახე.

თვალწინ მეშლება დღეთ წარსულთა მწუხარე რიგი
და უნაყოფო ჩემსა ბრძოლას მაგონებს იგი;

და მსურს მე ამ დროს, მსურს უსაზღვრო თავისუფლება,
რომ ჩემს მახლობლად არ სუფევდეს წამების ღმერთი,

მსურს არ დამდევდეს იდუმალი სახე მხილების
და ვიყო ერთი, ყველგან, მუდამ მსურს ვიყო ერთი.

***
იერი

იყო დილა მშვენიერი
დილა ფერადი,
მაგრამ უცებ წამოვიდა
ცაიერადი.

ასე იყო შენი დილაც
ბედისწერამდი.
სანამ ყოფნის არ დაგკრავდა
ცაიერადი.

რომ იჭექა, გზა დაყრუვდა
სერით-სერამდი,
და მაისის წამოვიდა
ცაიერადი.

ეჰ, წამოდი, ჩემო წვიმავ,
მგონი, მეღირსა
მოთმინებით მეგრძნო რისხვა
შენი მეხისა.

რომ შენს ღელვას შეუერთდეს
ლურჯი მერანი,
ცაიერადს ჩემი ჩანგის
ცაიერადი.

იყოს ქროლა მარადისი,
მაგრამ ვერრათი
ვერ დააცხროს დროთა ჩვენთა
ცაიერადი.

***
ივრში დანიშნეს დემონსტრაცია...

ივრში დანიშნეს დემონსტრაცია
და მიტინგები
გაშლილი ცის ქვეშ.
მუნიციპალიტეტმა მისცა შენობა.
პრეფექტურამ აუკრძალა.
ყველა შენობები
დაიკავა
პოლიციამ და ჟანდარმერიამ.
დემონსტრაცია წინ მიიწევდა.
2.000 კაცი დააპატიმრეს
იყო შეტაკებები.
შემდეგ ყველანი გაანთავისუფლეს
ას კაცს გარდა.

***
ითვლის თვითეულ მისხლით

მაგრამ, ის ითვლის თვითეულ მისხლით,
ამაყი იმით,
რომ არა პირველს გაუშრო სისხლი
ბოროტი ღიმით.

ის მიდის, თითქოს სიცივეს ვარცხნის
და ქარში ელავს,
სილები მარჯვნივ, სილები მარცხნივ,
სილები ყველას.

ო, დიდი ჰქონდა მას ხალხის ხათრი,
მარადი ტემა;
გაბრწყინებული ღამის თეატრი
და ტაშის ცემა.

მიდის ნამდვილი ბოჰემის ჯიში,
რაა არ იცის...
არც გააფთრებულ მკლავების შიში,
არც თათქარიძის.

***
ილია

დგება ოთხი ნაწილით
ჩემი დიდი სახელი.
ყვარელიდან გახლავართ,
ვარ ნამდვილი კახელი.
პირველ ანბანს მომაცლით?
ვარ პატარა გოგონა,
რომელმაც ეს ესაა,
ყვავილი რომ მოჰკონა...

***
ილია მღერის...

ციკლიდან „პაციფიზმი“

ილია მღერის - ვაჰმე!
ანდა რას ნიშნავს ნეტა:
ისე არ გავა ღამე -
არ დამენახვოს დედა.

შუბლზე მეხება ხელით
და ვგრძნობ, ცივია ტილო:
„შვილო, შუბლი გაქვს ცხელი,
რა გემართება, შვილო!“

იმ სამუდამო მხარეს,
ალბათ შენ ჩემზე სწუხხარ,
დარდს ნუ ეძლევი მწარეს,
არ წაქცეულა მუხა.

არაფერია! მღვრიით
დე ირეოდეს მუმლი,
მაინც ხომ ცოცხლობს ტყვიით
ტყედ განგმირული შუბლი.

***
ილიას მოტივი

ზღვაზე მწუხრის ჩრდილია,
რომ მღერის: გამაისდი!
მაგრამ სევდა ლოდივით
მაინც მთებს გასცქეროდა.
„უყვარდაო ილიას, -
ამბობს არტურ ლაისტი, -
ერთადერთი მოტივი
და მუდამ მას მღეროდა:
რომ სული სტირს და გული,
გულიც მასთან ღონდება,
რომ ამ წუთისოფლის გულს
ვერ იგებს რაიმეთი.
თვალს აახელს ბედკრული,
თვალს ცრემლი არ შორდება,
დარჩენია განწირულს
ერთადერთი იმედი.
ჩონგურს იღებს და სიმებს
დაჰკრავს, დააჟღარუნებს,
სიყვარულის სიმღერებს
ტკბილად დააღუღუნებს“.
ეხლა შუაღამეა,
ნათელით მოიფერა
ასე მშვენიერი ცა
სახით მოციმციმეთი.
გულში ჟღერს - რა ხანია
სიყვარულის სიმღერა,
როგორც ერთადერთი გზა,
ერთადერთი იმედი.
ეჰ, თუნდაც იმ მოტივით
მწუხარება გულიდან
ხალხის ერთგულმა შვილმა
მაინც ვერ მოიგერა.
ის სიმღერა ლოდივით
აწევს გულს წარსულიდან:
ერთხელ სარაჯიშვილმა
ზღვისპირ ჩემთან იმღერა.

***
იმ ატმებს გაუმარჯოს, იმ ატმის ყვავილებს

ვარსკვლავების თოვლი ცას შელეკია.
მესმის რულში,როგორც ყრუ ელეგია,
მატარებლის დამღალველი ხმაური,
რაღაც მღვრიე, რაღაც არ-აქაური.

მე ვიგონებ ატმებზე მთვარის ჩრდილებს,
იმ ატმებს გაუმარჯოს, იმ ატმის ყვავილებს!
ყველაფერი სიზმარივით გათავდა,
რასაც გული სიყრმით დაიხატავდა.

მესმის რულში, ერთხელ გაიბზარა რა,
მატარებლის: რა-რა-რა-რა, რა-რა-რა.
არა - არას, მე მისმენდი მხოლოდ ჰო-ს,
მე ვიგონებ ატმებზე მთვარის ჩრდილებს,

იმ ატმებს გაუმარჯოს, იმ ატმის ყვავილებს!
სარკმელიდან - მთების უბეში ნიავს
არვინ იტყვის: იყავ, ნუ გეშინია!
იყო ღამე, იყო უდაბნოეთი,

ოდეს მშვიდი და უცნობი პოეტი
თვითეულ ჩრდილს შევხაროდი, თითო რტოს,
და ვიგონებ ატმებზე მთვარის ჩრდილებს,
იმ ატმებს გაუმარჯოს იმ ატმის ყვავილებს!

***
იმ დღეს რომ იყო

იმ დღეს რომ იყო კოხი და თქეში,
პარიზზე ქარის რომ ჰქუხდა სვეტი,
მძლავრმა გრიგალმა ბულონის ტყეში
ხე ამოგლიჯა ექვსასზე მეტი.

ძირფესვიანად გულაღმა დაწვა
გადალეწილი ალვა და წაბლი,
თანაბრად გრძნობდა სიტყვას: თავდაცვა!
უბრალო ჩიტი და დირიჟაბლი.

ვერსალისაკენ განადგურების
აზვირთებული ტბა მიედინა,
შემდეგ ეკვეთა რადიოსადგურს
და კაბინებს ხმა გააკმედინა.

როგორც ქალს შიშველს სულით და ხორცით,
ბულვარს ის სეტყვა სცემს კმაყოფილი.
აცურდა ქუჩა, ნაგები ტორცით,
ნიაღვარს მიაქვს ავტომობილი.

რა საოცარი ისმოდა მარში,
როს ქარი ჩადგა და გზები მოშრა.
ამგვარ პარიზში, ამნაირ ქარში
ავაფრიალეთ კონგრესის დროშა.

***
იმ ერთა ლიგას...

იმ ერთა ლიგას მოხსნეს კარები,
გადახურული რკინის ყავრებით,
გიორგობისთვის წვიმებით სველი
სადღაც მიაგდეს კარები ძველი
გაბრაზებითა და გაჯავრებით.
აბა, ახალი! მაგრამ ახალის
დაკიდებისთვის კამათი იწყეს,
ისიც იმ ღობეს გადაახალეს
ისიც მიაგდეს და მიივიწყეს.
ერთა მშვიდობა იქნება როდის?
რაკი უკარო შეიქნა სახლი,
მასში თამამად მიდის და მოდის
ყოველი ძაღლი და მამაძაღლი.

***
იმ ვარდისფერ ატმებს მოვიგონებ კვლავ...

იმ ვარდისფერ ატმებს მოვიგონებ კვლავ...
იმგვარადვე მდევ... იმგვარადვე მკლავ.

ო, როგორ მომწყურდი! მწუხარეა დღე.
იმგვარივე ცა. იმგვარივე ხე...

იგივ ქარი დაჰქრის. იღუნება ბზა.
იმგვარივე მზე. იმგვარივე გზა.

ძლიერ... ძლიერ... ძლიერ... ვეტყვი ზენა ქარს.
იმგვარივე ხმით. იმგვარსავე ზარს.

***
იმ ვენეციურ ხიდეზე

იმ ვენეციურ ხიდეზე
შველი შევნიშნე მზიანი,
ისეთი ლამაზი იყო,
ისეთი ალერსიანი.

იმ ვენეციურ ხიდეზე
ქარი მოვარდა ხმიანი,
ისე ბოროტად აჰქუხდა
მკაცრი და განგებიანი.

ვენეციური ხიდიდან
ქარის სად შეხვდა ზიანი,
მაინც არ გადაიჩეხა
მშვენება ოცნებიანი.

ვენეციურო ხიდეო,
გიყურებ ხალისიანი,
ყელმოღერებას შველისას
ჟღერს ჩემი ლექსი გვიანი.

***
იმ ნეტარ ღამეს, მშვიდს ..

იმ ნეტარ ღამეს, მშვიდს, იდუმალს, გამოუცნობელს,
ოდეს ცა მიწას მოუთხრობდა განვლილ სიამეს,
რა ნეტარებით გავცქეროდი მძინარე სოფელს,
რა ნეტარებით კვლავ ვიგონებ იმ ნეტარ ღამეს.
პირველი კოცნა... მთვარის შუქი... ხეების ჩრდილი,
მდინარის ოხვრა, ცელქი სიო, ჩურჩული წყნარი...
ოჰ, სად გაფრინდი... რად მომიკალ ყრმული ღიმილი,
იყავ კურთხეულ, ვინც წამართვი წრფელი სიზმარი.
იმ ნეტარ ღამეს, მშვიდს, იდუმალს, გამოუცნობელს,
ვარსკვლავი ვარსკვლავს მოუთხრობდა განვლილ სიამეს.
რა ნეტარებით გავყურებდი მძინარე სოფელს,
და როგორ ოხვრით აწ ვიგონებ იმ ნეტარ ღამეს.

***
იმ სოფლიდან მეორე დღესვე წავედით გორში

ხომ გინახავს გაჭირვება? ნათქვამია - ფერი ფერსო,
მუდამ მოელოლიავო, მოეფერო, უალერსო.
და როდემდის? პირფერობამ ქვეყნის გული გადასუსხა,
ბევრს არ ძალუძს, მტერს კი მუდამ იის წყალი უნდა უსხა.

***
იმედთა ნაცვლად

რა წამებაა - როცა იმედთა
ნაცვლად გულს ჭმუნვა მოიცავს ძნელი,
როცა უცხო ხარ მთელი სოფლისთვის
და უცხო არის შენთვის სოფელი.
სიზმრად გინახავს ხორცსხმული სახე -
მშვენიერება, თვით სიზმარ-ცხადი,
ელოდი შენ მას და გიტაცებდა
ოცნებათ გუნდი ფერად-ფერადი.
ეხლა ხანდიხან სავსე ფიალით
მოკლე ხნით გათრობს ოცნებათ ზოლი,
მაგრამ რას აქნევ წუთიერ შვებას...
შენ სულითა ხარ ქვეყნად ობოლი!

***
იმერლის მონოლოგი

ეხლა რა ვარ,
წინად უნდა გენახეთ
მრავალ, მრავალ
ვენახთა მევენახეთ!

ზე-ქარი
შენ როგორ უნდა მართო?
ეგ არი:
ჩემი თავია მარტო.

წლები თუმც რბიან,
როგორც რიონნი...
წვერნი - ჭაღარად,
თავნი - მელოტად,
მაინც გამოვა
ბესარიონი -
იმ დროს, როდესაც
არ მოელოდეთ!

მღიმარე
სახეს ეხლა ვინ არ აჩენს?
კი, მარა...
ჩემი პურმარილით
სხვას რად გაუმარჯოს?

გუფთა-გუფთად
მიდის სუფთა
ღრუბელი,
სდუმს წყალტუბო,
როგორც ტუბო
სიდონიას ქუჩის.
არ მოვა ხვალ
გიორგი წყალტუბელი,
ის სიმინდებს უჯის.

(გორელისა და ხონელის
არ იყოს,
რწყილის ტყავი
ვინმემ უნდა გაიყოს).

ეხლა რა ვარ,
წინად უნდა გენახეთ:
მრავალ, მრავალ
ვენახთა მევენახეთ.

ნუ გამოეხმაურებით
ჩემს აბნეულ შაირს:
სხვა გვარად ვერ ვიტყვი
ლექსებს
სხვადასხვანაირს!

***
ინგლისი და შეერთებული შტატები

აქ კი ინგლისი და ამერიკა -
ორი ქვეყანა, ორი გიგანტი,
ახლო მოჯარდა და მოერეკა
ყალხზე ამდგარი გათიშვის ლანდი.

ვერ მოახერხეს მათ მორიგება.
პირველის მეფე დოლლარი არის;
ვეშაპს, მსოფლიო ექსპლოატატორს,
სურს შეებრძოლოს მეორე მხარეს.

ზღვების მეუფეს - ბრიტანეთს ძლიერს
ოკეანეზე სურს ბატონობა,
დაეპატრონოს ბაზრებს ქვეყნიერს,
კოლონიების სწყურის მონობა.

ამერიკა ჰქმნის საზღვაო ძალებს,
მან კარგად იცის, რომ უდიერი
ზარბაზნების და ტყვიების ძალით
თუ დაშინდება ეს ურცხვი მტერი.

იარაღდება! რა არის მისთვის
დოლლარი? ის იქ აღარ ეტევა
და ადგილს ეძებს, რომ დააბანდოს
და გადასწყვიტოს დოლლარის რყევა.

ორი გიგანტი, ორი მტაცებლის
უსინიდისო, ურცხვი სახება,
შეუბრალებლად, ადრე თუ გვიან,
ერთიმეორეს დაეჯახება.

***
ინდოელების იყო მიტინგი

ინდოელების იყო მიტინგი.
იქ განაცხადეს:
ჩვენთვის მრავალი ხიფათი დიდი
ამზადებს ბადეს...
ახმაურდება სულ მოკლე ხანში
მრავალი ტომი...
იქნებ სულ მალე იქნეს რევანში
მსოფლიო ომის.
პროტესტები და მუქარა ისმის:
ვერ შევეთვისეთ!
უნდა დაიმსხვრეს იმპერიალიზმი
ბრიტანეთისა.
მრავალი ღელვის იქნება თემა
ქვეყნის უფლება,
სანამ ინდოეთს არ მიეცემა
თავისუფლება.
და ეს სჭირდება თვით ინგლისის ერს.
მის გულს, მის გრძნობას,
სიმშვიდის საკითხს,
ინგლისს, ევროპას.

***
ინჲესა

ინჲესა ისე შუქს არავის ჰფენს,
ვით ახალ კუბელსს და ძველ კამოენსს,
მათ არაერთხელ აღმოხდათ კვნესა,
ინჲესა, ინჲესა. ეხლა მარტოდენ მკრთალი ჩრდილია,
იგი ვედრება და კასტილია;
ოდეს იმ მზიურ ვედრებად ჩანდა
კარად ინფანტა.

დრონი იცვალნენ, გული კი დღესაც
იმ სიმღერასთან გადაზრდილია,
ინჲესა, ინჲესა.

***
ინტერვენცია

მშვიდი სოფელია,
თუ მძლე ქალაქია,
გზები, ავსტრია და
ჩეხოსლოვაკია.

მარშით გადითელა,
სისხლით ნანთებია,
რაც კი ფაშისტური
ექსელბანტებია.

განა, როცა იგი
მტარვალ სახეს იჩენს,
ბრწყინვა გარეგნული
შეცვლის სიმახინჯეს?

არა! ელვარება
მის კუზს ვერ დაფარავს,
კუზი ყველგან მოსჩანს,
კუზი ყველას სზარავს.

ნეტა დარეკავდეთ!
მხარეს იმედს ფენდეს:
ყველა - ბარიკადით!
მუსრი ინტერვენტებს!

რომელს ეს ამბავი
გულს არ უზიანებს?
მიწა გაასწორებს -
როსმე კუზიანებს.

***
იოველიადა

არის ევროპის
ზღუდეთა თანა
ერთი მცირეზე
მცირე ქვეყანა,
ქვეყანაც მცირე,
ცხოვრებაც მცირე!
დაჯექ, იტირე...
იტირე, ნანა.
პატარა ქვეყნის
სუნთქვაც კი ხშირი
სულშემკვრელია
და მწირზე მწირი...
ასე ფიქრობდა,
ფაფარს მიჰკვროდა
და შორს მიჰქროდა,
შორს, ჩემი გმირი.
მართლაც პატარა
ქვეყანა ყოველს
სულს უხშობს ათას
ძლიერ იოველს.
ბუნებას გმირულს,
კაცობას გმირულს,
ოცნებას გმირულს
და ბევრის მთხოველს.
იმის დიდების
და ძლიერების
გატაცებულ დროს
არა ერთფერი,
არა ჭაობთა
სანახაობა -
სხვა მოძრაობა
და გზა შეჰფერის.
როგორც თქვენ ხედავთ,
ფიქრობდა, მარა,
გამოსავალი
არა ჰქონდა-რა!
ოხრავდა გმირი,
კვნესოდა გმირი,
ბორგავდა გმირის
ცხოვრების შარა.
ის ვის ეგონა,
ის ვინ იცოდა,
თუ რა ნელ ცეცხლზე
გმირი იწოდა.
სურდა კარავი -
ფიქრთ შემფარავი,
მაგრამ არავინ
არ შეიცოდა.
სინამდვილეს რომ
არ დაებნიდა,
ის ოცნებაში
შვებას სძებნიდა.
უთხრა ბევრი რამ
მას გმირულმა ხმამ,
მაგრამ, ვაი, ამ
ხსნას ვაებიდან!
რამდენად უფრო
სულს შეეთვისა
ჟინი გმირობის
და დიდებისა,
იმდენად მწყრალი
აღმოჩნდა რკალი
შეუბრალებელ
ცეცხლთა დებისა.
ბრაზს უღვიძებდა
უხმარად მყოფი
ჯაჭვი, ჯავშანი,
ხმალი და თოფი.
და ეხლაც, ეხლაც
დადის ამ ქვეყნად,
როგორც აჩრდილი
და ავადმყოფი.

***
ის დირიჟორი

ოჰ, ცრემლი მისი იყო მისივე
ეს ფარვანები მოცისფერო,
ღამით საწყლები რომ მოისევენ
და იწვებიან საბედისწეროდ.
იყო უბრალო, მაგრამ მართალი
მისი სიმღერა და სიარული,
და სამუდამოდ იყო ქართული
მისი ჰიმნები გენიალური.
ის ახლობელი იყო სულ შორი,
გამბედაობით სავსე, ძლიერი,
უნდა გენახათ ის დირიჟორი,
უდარებელი და მშვენიერი.

***
ის მიდიოდა ქუჩაში ერთი

ის მიდიოდა ქუჩაში ერთი,
მას მიჰყვებოდა წვიმა და ქარი;
მისთვის იმ წამში არ იყო ღმერთი,
მისთვის არ იყო ქრისტე და ჯვარი.

იგრძნო, რომ მაინც საოცრად ცხელა.
გადიძრო ქუდი. მხურვალე შუბლი.
წვიმის წვეთები მარცვლების ხელა,
სიამოვნება ამ გრილ ღრუბელით.

თითქოს არ გრძნობდა სახლებს და კედლებს,
ძილით დაბურულს არ გრძნობდა მხარეს.
ეტლები ცვლიდნენ მიმავალ ეტლებს,
როგორც სიზმარში მხარე ცვლის მხარეს.

როგორ, საიდან არ იცის თვითონ.
ის უცნობ ხიდზე დგას. სხვაა ხიდი.
მძიმეა ტვირთი? მაშ სხვებმა ზიდონ,
ის ახლა გახდა წყნარი და მშვიდი.

***
ის ყველგანაა...

ის ყველგანაა, მთელ მსოფლიოში
ბარიკადებზე კლასს ებრძვის კლასი,
იცვლება, მიდის და ისევ მოდის
მებრძოლთა წყება ათას-ათასი.

ყური დაუგდე ქარხნების გუგუნს,
ძველი ქვეყანა ჰქრება, ვით ჩრდილი,
უნიადაგო ჰქონდა სიცოცხლე,
სამარადჟამო ექნეს სიკვდილი.

***
ის ჩამოშორდა, როგორც სიზმარი

ის ჩამოშორდა, როგორც სიზმარი,
აუხდენელი და მომხიბლავი.
არ ვიცი, საით წაჰყვა ზღვის ტალღებს,
სად შეაჩერა უსაჭო ნავი.

მაშინ ცას უფრო სხვა ფერი ჰქონდა,
სხვაგვარის ღელვით ღელავდა ველი,
მაისი იყო, მთას მოჰხვეოდა
ნაზ გაზაფხულის მთრთოლვარე ხელი.

მაგრამ ის მოვა შემოდგომისას,
მოვა დაღლილი და ფერმიხდილი,
ოჰ, რა მწუხარე ღამე იქნება,
ვეღარ აღსდგება წარსულის ჩრდილი.

მაშინ მე გეტყვი, რომ მოკვდა გული,
რომ სიზმარივით გაქრა ყოველი,
რომ ჩემს წარსულში არ ვეძებ ახალს,
და სიყვარულშიც ხსნას არ მოველი!

***
ის წაიყვანა ოცნებამ მისმა ..

ის წაიყვანა ოცნებამ მისმა,
სადაც ჰაერი ზღვის ფერისაა.
ის წაიყვანა იქ ფანატიზმმა.
იქ ხომალდები ჰომერისაა.

იყო ფიქრები ასე სხვადასხვა.
ახალგაზრდობის იყო ეს ვადა.
ოქროს დროებამ იგი გადასვა
იქ, სადაც ძველი არის ელლადა.

ის სიყმაწვილე აღარ მოვიდეს,
დროთა სიავეს მიაქვს ფაფარი, -
ერთად ვთარგმნიდით მაშინ ოვიდეს,
შენ წიგნი გქონდა და წინსაფარი.

გამოიცვალა ის ზნე და ჰავა.
შავი არშია დღეებს ავლია.
ზღვაზე ზვირთები მოვა და წავა,
ცხოვრება ასე შემისწავლია...

***
ის ჰიუგო...

ის ჰიუგო, რომელიც პარიზს გულით ატარებს,
ასე ამბობს, როდესაც სულს ჭაობებს ადარებს:

"სული მრავალ ჩვენგანის ტბაა მთაში ჩასმული,
გამჭირვალე სარკეა შუქით შემორაზული.

იგი ოდნავ ქანაობს იმ შემთხვევით, ქარითა,
უსულგულო ცხოვრების ღელვას რომ აგვარიდა.

მასში ტყე ჩამარხულა, მშვენიერი ჩრდილებით,
ზეცა ფერად-ფერადი ღრუბლის აყვავილებით;

სიღრმეში კი არც მზეა, არც ღრუბელი მავალი,
იქ ირევა ათასი შავი ქვეწარმავალი.

***
ის, როგორც დენდი...

ის, როგორც დენდი, შესული შავში,
თვლემს სადმე წყნარად,
ხელში კანკალით აიღებს ბავში
და ფიქრობს მარად -
იმის მაგიერ, რომ ეპყრას ყაჩაღს
თეთრი კბილებით,
ოდეს საომრად ამზადებს ნაჯახს
გამოცდილებით...

***
ისევ ერთად მივალთ მთვრალი...

ისევ ერთად მივალთ მთვრალი
მე და ჩემი ძველი დარდი,
ზამთარს წაჰყვა თებერვალი
და თებერვალს მიჰყვა მარტი.

ნიაღვრებად მიდის წვიმა,
როგორც მკრთალი სიმზე სიმი.
არავინ არ გაგვიღიმა,
არც გვჭირდება მათი ღიმი.

რა შეიქმნა უსაშველო,
სიკვდილსაც რომ აღარ გვაცლი!
ჩამოგვეხსენ, გულის მკვლელო,
ვერა, სულს ვერ ამოგვაცლი!

***
ისევ ეფემერა

რა ამოძრავებს კიპარისის ტანს,
ჩუმი შრიალი საიდან არი?
ქარი არა სჩანს, ქარი არა სჩანს:
მაინც მწვერვალებს ედება ქარი.

დუმილი გახდა ვიწრო გალია,
დაუძინარი და უჩინარი,
მხოლოდ იმიტომ, რომ მაღალია,
მარად და მარად ტყდება ჩინარი.

როგორც ჩინარი - ისე პოეტი,
მისთვის სიმაღლე არის წამება,
არა ღიმილით და ალოეთი
დაჰფარავს მტერთა ცილისწამება.

ის - მაღალია, დიდია მაინც!
მისთვის მოისმის ზარების ზარი:
ქარი არა სჩანს, ქარი არა სჩანს,
მაინც მწვერვალებს ედება ქარი.

პოეტს მაისის სიზმრების ხილვით
ესარკებოდა პარიზის რკალი,
მაგრამ უეცრად ქარტეხილივით
მის ცხოვრებაში შეიჭრა ქალი.

დემონიური არევ-დარევით
ყოველი მხრიდან ავარდა ალი.
სულში დაჰქროდა ქალი ქარივით
და შეშლილივით ჰკიოდა ქალი.

ჰო, ლელიანი მაშინ დაქანდა,
ვით მწვერვალიდან მერანი მალი.
კუბო მიჰქონდათ, არვინ არ სჩანდა
და არ ტიროდა არც ერთი ქალი.

ოჰ, სიყვარული ზღვების ქაფია!
მიეცით წარსულს ელვა ან ხმალი,
რომ ამოკვეთოს ეპიტაფია:
მის ცხოვრებაში შეიჭრა ქალი.

და პაგანინიც... ორგიის ბადეს...
მაესტრო თასით გადაჰკრავს ღვინოს,
ესტრადა ნათელ იმედად ბადებს
აშლილ ვოლტორნებს და პიანინოს.

ის დანდობილი იღებს ჭიანურს
და სასახლეებს ჰაერში მოდებს,
რომ მხარეები შეაჭიანოს
და ლეგენდები შორით ისმოდეს.

არა! არაა იმედი სიმად,
ქალნი ლანდობენ თლილი თითებით,
სიმებთან ერთად ატირებს იმათ
თვალების ნაზი ქრიზოლიტებით,

მათ მეოცნებეს რომ ვარდი არგეს,
ის ნებას აძლევს სულს ითარეშოს,
არ ხედავს ახლო გაბზარულ სარკეს
და უიმედო საპირფარეშოს.

როცა ქარხნები ისვრიან დორბლებს,
ვერჰარნი, დროის ახალი დანტე,
თუჯის ხელებით სძრავს მძიმე ბორბლებს,
გიგანტი ცეცხლით მოანდამატე.

და ტრიალებენ ბორბლები ჩქარა
და, ინთქებიან ორთქლში გვერდებით.
ვერჰარნ! გაისმის მათი ხარხარი,
ნუთუ არასდროს არ შევჩერდებით?

დადგა დრო, რკინამ აიდგა ენა!
ის ითხოვს პასუხს, როგორც მკვლელობა,
და სასტიკია, როგორც გეენა,
მისი სისწრაფის ულმობელობა.

და ახრჩობს თავის ცხელი თითებით
მასვე, ვინც იმას სული შთაბერა,
მოჰკლეს ვერჰარნი! მაგრამ დიდებით
მას მოიგონებს ბედის სხვა წერა.

და დოსტოევსკიც... მას თითქო ასჯერ
ნისლიან ღამით, ნისლიან ღამით,
მათ მიუსაჯეს სიკვდილით დასცა
და ის ელოდა წამითი-წამით

ჯალათს შემოსულს ციხეში წყნარად.
რაღაც ამაზე ღრმა, უფრო მეტი,
გაუშუქებლად დარჩება მარად -
ასეთი არის მისი პორტრეტი.

იგი არ სინჯავს გამომხსნელ საჭეს,
ეფინებოდა რა სახეს ჩრდილი.
სიკვდილით დასჯა მას მიუსაჯეს,
ვინ იგლოვოს ის! რაა სიკვდილი!

ეშაფოტიდან უყურებს შორს პანს
დღემდე თვალების გამხდარი რეტი.
ასეთი არის მისი პორტრეტი...
ქარი არა სჩანს, ქარი არა სჩანს...

***
ისევ მაისის მათრობს თვალები

ისევ მაისის მათრობს თვალები,
ისევ სავსე ვარ მზით და ვნებებით,
გაჩნდნენ ნათელი თებერვალები,
ახლა მცხოვრებნი მოგონებებით.

მათში აფეთქდა სიოს სისინი
და სამუდამოდ ატყდა იებად,
ო, გაუმარჯოს, გრძნობენ ისინი,
სიყვარულს, სითბოს და პატიებას.

***
ისევ მესხის გამოხედვა

შენ სიყრმიდან იცნობ ომებს, გიყვარს ხმალთა სტვენა.
ყვავ-ყორნების არ გაშინებს შავზე შავი ფრენა.
ომთა გრგვინვა და დროშები თამარ მეფის ორბთა
შენ ბრწყინვალედ გამოსახე, დიდებულო შოთა!

ახსოვს იმ შენს ოქროსფერ წლებს, გორს, ასპინძას, მცხეთას
თუ რამდენჯერ სიკვდილისთვის თვალში შეგიხედავს...
სიკვდილმა ვერ ისიკვდილა, უჭკნობ დაფნის რტოთა
უკვდავების მტარებელო, დიდებულო შოთა!

მხოლოდ გმირთა თავდადების გზა იყო და არის
ღირსი დიდი სიყვარულის მშობლიური მხარის.
და იმ ვეფხისტყაოსანით ბევრი, არა ცოტა,
გამარჯვების დღე ყოფილა, დიდებულო შოთა!

თვით ქაჯეთის არ არსებობს ციხეები შავი,
ძმადშეფიცულ მეგობრების რომ არ ლეწდეს მკლავი.
მათ საზღვარი გადალახეს ათასნაირ შფოთთა,
და გვინათებს შენი სახე, მზეთა მზეო, შოთა!

თინათინის და ნესტანის სიყვარულის ღირსი
მხოლოდ გმირთა უკვდავება არის მარადისი!
შენს გარშემო ყველა დროის მღელვარება რბოდა,
უსაყვარლეს სამშობლოის მშვენებაო, შოთა!

მარგალიტთა დიდთა მტევნად და ოქროდა ჰქროდა
სიტყვათ შენთა შადრევანი, ცემა ჩოგანთ შნოთა.
შენი გული უსასრულო სიყვარულით თრთოდა,
შოთა, ერის სიქადულო, ღვთაებრივო შოთა!

***
ისევ ოცნება და სიყვარული

დაღალულს ვხედავ იმ ამაყ ირემს.
მიყვარდა, როგორც დიკენსის გმირებს,
ცეცხლთან ღვინის სმა და გაფიქრება -
რომ გულში ცეცხლი არ გაგიქრება.

მრავალი ფიქრი მას შემდეგ ახდა,
ვნების ისრებმა დაცხრილეს გული,
ისევ მაისი მშვენიერ ბაღთა,
იყავ ოცნება და სიყვარული.

***
ისევ ტყეში

ნაძვებს სუნი ედება,
როგორც ნაზი ტკივილი,
აქ არ მოეხეტება
ქუჩის ჟივილ-ხივილი.

და განცდილი ლექსივით
ტყე არ გაიზიარებს,
ტანჯვით და რეფლექსიით
ჩაღრმავებულ იარებს.

***
ისმენდა ნევა ტყვიების ხმაურს

მაგრამ სხვა დღეთა რისხვას და ნგრევას
ვისმენდი, როგორც ისმენდა ნევაც
ტყვიების ხმაურს.
ყინვა გამვლელებს სუნთქვას სტაცებდა
და ქარი ხიდზე აბარბაცებდა
დაღლილ მეზღვაურს.

და გამარჯვების მზეს მონატრული,
მიმომავალი გზებზე პატრული
აბრისად სჩანდა,
როცა სინათლის გამოჩნდენ ზოლნი,
და პეტერბურგის სახლებზე სმოლნი,
გადაილანდა.

(სახლი ტიტანი - ვინა სთქვა სახლად,
იგი თამამად აეშვა მაღლა -
ძველის მგმობელი,
მიუხედავად რომ ღამენათევს
ფეხებზე მძიმე ბორკილად ადევს
მიწა მშობელი.

წავიდა მაღლა, გასცილდა კიდეც
შეღამებული ქალაქის კიდეს
გაწყობილს ტოლად -
იმ სახლებს, რომელთ სიბნელე მოდებს
მხოლოდ ცოდვებსა და მხოლოდ ჭოტებს,
აჩრდილებს მხოლოდ).

მაშინ პოეტმა - თითქო უკვდავი
გამოიძახა თავისი თავი
მომავლის რკალით.
გამოიძახა სიტყვა ნაგრძნობი
მასთან დამარხულ, მასში განგრძობილ
სიცოცხლის ძალით...

აწ ვინ-ღა დარჩა ჩვენი თაობის?
ჩვენი ცხოვრებაც დღის მოძრაობის
გზაა რაღამე.
დღესავით - კაცსაც მისდევს სამება:
გზა შუადღემდე, შემოღამება
და შუაღამე.

***
ისტორიის ახალი გვერდი

საქართველოში წინად მრავალი,
ისტორიულად არწარმავალი,
ვიდოდა მტრობა, გესლით მავალი
და სისინებდა ქვეწარმავალი.

მისგან სიბნელე არეს ჰფენია,
შეხედეთ: გესლი რაოდენია!
ის ანადგურებს ვეფხისტყაოსანს,
რომ რუსთაველის ჩაჰკლას გენია.

ის შხამავს ასე უბრალოდ მზიანს
ვაჟა-ფშაველას დეკას და ღვიას,
ის წიწამურთან ილიას ხვდება
და მზიურ შუბლში უმიზნებს ტყვიას.

ყოველი კარგის წინააღმდეგი,
პირმშვენიერ დღის როს არს დამდეგი -
მშობლიურ მიწას სწყვეტს ბარათაშვილს
და სიგიჟემდე მიჰყავს ყაზბეგი.

და პოეზიის, ვით ბედისწერა,
ბნელ მწუხარებათ იცვალა ჟღერა -
ყოველი მხრიდან, ყოველი მხრიდან
დასტრიალებდა ბედითი ძერა.

ჭაობებიდან იყო ეს ასე...
მაგრამ სალ კლდიდან ეხლა ძვირფასად
ამოსკდა წყარო ანკარა ასად,
მსგავსი რის ქვეყნად არ არის არსად!

სიცოცხლე დილის გულლმობიერი
სხივთა კრთომაში არის ძლიერი.
უფრო და უფრო, სულ მაღლა-მაღლა
იწევდეს მნათი პირმშვენიერი,

აღტაცებული მწვერვალთა სულით,
სამშობლოს მგრძნობი არსებით სრულით,
მგრძნობი სიცოცხლის ძალთა ფარულთა,
მთელი სიცოცხლით, სულით და გულით.

ჩვენს ხანას ვერვინ ეტყვის შეჩერდი,
ძგერს ყველა სიმი დღეს, როგორც ერთი.
თვალწარმტაცია ახალი ხანა
და ისტორიის ახალი გვერდი!

***
ისტორიის ბორბლების რიტმი მიგვაქანებს რიონჰესისკენ!

მატარებელი მიგვაქროლებს
(ვილაპარაკოთ უბრალოდ).
მისი ბორბლები გრიალებენ
ტიტანიურ ჰიმნს -
მისი ბორბლების რიტმი არის
ერთი სიტყვა: წინ!!
რიონჰესისკენ!
აქ რკინისგზა და რიონჰესი
ხვდება ერთმანეთს
ამხანაგური, დანდობილი,
გულწრფელი გრძნობით.
ეუბნება რკინისგზა რიონჰესს...
არასდროს მე შენ არ გნატრობდი
ისე, როგორც დღეს.
გარშემო მინდვრებია
და ლურჯი ყანები.
„დღეს ჩვენი დღეა“ -
ამბობენ რიონჰესზე
გადაფრენილი
ჰაეროპლანები.
თქვენ მშვენიერი
ხართო პროზა, ამხანაგებო.
ჩვენ ლაჟვარდებში
ასროლილი ვართ სანაქებოდ.
უფრო პროზაში,
უფრო ნათელ
სინამდვილეში -
ამბობს რიონჰესი:
კეთილშობილურად,
ჩვენთა თანაბართა
ვნახე სიმხურვალე.
ეხლა ვამაყობ
სრულის შეგნებით,
დღევანდელი დღის
დიდ გამარჯვებით.
მთაზე მდგარი
ძველი კოშკი ჩაფიქრებულა;
იგი ფიქრობს, თუ
ვით შეიტანს მემატიანე
თანამედროვე ამ ამბებს
ფოლიანტებში:
ახსენებს თუ არ მისი გულის
აბობოქრებას.
მილიონწლოვან ადგილიდან
მოწყვეტილი
უზარმაზარი კლდე
გრიალებს, რომ
საქართველოზე
სამუმი გადაიარს.

***
იფნის ბაღიდან...

იფნის ბაღიდან
ნიაღვართ მკონი,
სჩანს დაბურული,
ტყეების უბით
კავკასიონი,
მზიური მხრების
ბრწყინვალე ქუბით.

ხედავ, ჰაერში
აკიდებული
დგას, და გავიგეთ
ჩვენ ერთმანეთი
იმ დიდებული
მყინვართ ბეღლებით
და სავანეთი.

მრავალთა დროთა
დაიმსხვრენ ფრთები,
საუკუნენი
ქვებში მარხია,
მხოლოდ ეს მთები
ვერარა ძალამ
ვერ შეარხია.

მზით მინათლდება
შუბლი მწუხარე -
თავისუფლების
შუქით მბზინვარე,
როცა მქუხარე
გრიალით წყდება
ადგილს მყინვარი.

იგი ხან ლექსში
გაინაკვთება,
ხან სიმღერაში.
სტიქია, ღვარი,
არა, არ კვდება, -
მიმქროლი, თუმცა,
ერთ ადგილს მდგარი.

***
იფრთხიალა, ფრთა გაშალა...

იფრთხიალა, ფრთა გაშალა
და გაფრინდა გესი -
გუშინწინ თუ იმღეროდი -
ეხლა რაღად ჰკვნესი?

იფრთხიალა, ფრთა გაშალა
და გაფრინდა გესი -
გუშინწინ თუ სხვა გზა გქონდა,
რად შესცვალე გეზი?

იფრთხიალა, ფრთა გაშალა
და გაფრინდა გესი.
დაიკარგა სადღაც ნისლში:
რწმენა მისი „მე“-სი.

***
იქ პოეზიის ფრიალებს დროშა

ზღვაში გადვისვრი ბედითი ბადეს,
რომ ოქროს თევზი მოჰყვეს ცბიერი.
მისი დანახვა მრავალჯერ სცადეს,
მე კი ნამდვილად ვარ ბედნიერი.

ზღვაში ჩავაგდებ საოცარ ანკესს,
აჰა, სირენას ამოჰყვა გული,
იგი მომასმენს მშვენიერ ჰანგებს
და მე ნამდვილად ვარ მოხიბლული.

დღე გაჟღენთილა ქროლვით მზიანით,
სადღაც, სხვა მხარეს გადანატანი,
ზღვა ღელავს ისევ ხალისიანი,
დღე ელავს, როგორც ცეცხლის მადანი.

მისცურავს გემი, ტრიალებს ზვირთი,
ჩვენ გავაყოლეთ ხომალდებს კვალი,
იქ პოეზიის ფრიალებს დროშა
და დროშებს შურით გასცქერის თვალი.

***
იქ, კუთხეში კი...

იქ, კუთხეში კი
აგდია ბურთი,
უფაფარო და
უკუდო ცხენი.

დედას სურს ხელის
შეხება ქურდი:
ო, ბავშვის შუბლი
ცხელია, ცხელი!

შიმშილიც მწარე,
დაღლილი კუნთი
და მწუხარება
განუსაზღვრელი.

***
იქ, სადაც სინათლეა

ფიქრო, გააპე შვაღამის ბინდი, მოსცილდი ჩემს გულს და იქ მიფრინდი,
სად სინათლეა მაღლობზე მდგარი, უდარდელი და ბაგემღიმარი.

***
იქაურ გულსაც დახედა დრომა

მიწას გული აქვს
მურივით შავი,
მაგრამ მუდმივი
საწვავით ცხელი,
დაატრიალე შავქვაში მკლავი,
იმ გულთან უნდა მივიდეს ხელი.

აჰ, გული, გული!
რონოდებს მიაქვს
მატარებელი მიჰქრის,
მიჰკივის,
კვამლი ეხვევა ბუჩქებს და ნიავს
და კვამლში სხივის ფერფლები ღვივის.

მიაქვთ შავი ქვა
გემებს შავ ზღვაზე,
გრიგალში, ქარში,
ღამეა კრული,

გემიდან გემზე, სირენას ხმაზე,
ევროპის ნისლში მისცურავს გული.

იქ მრავალია
ჩაგრული, მონა,
იქაურ გულსაც
დახედა დრომა.

გულს გული იცნობს და ღონეს ღონე.
რომ ქვეყნის მეფედ გახადოს შრომა.

***
იქით ნუში, აქეთ ნუში

იქით ნუში, აქეთ ნუში,
დახეთქილი ბროწეული,
ისევ ალუჩების ბუში
და ატმების ძოწეული.

გადაუგდე ნიავს ყელი,
სიო მოჰქრის შებინდების.
მოისმინე წინანდელი
გაჟრჟოლება სიმინდების.

შორით ელავს ჩვენი თეთრი
კოშკის ძველი გალავანი,
წინაპართა ჩვენთა ხვედრი -
მათი მიწა და სავანე.

დავუბრუნდეთ... უნდობარ სულს
თითქო კარი დარაზოდეს,
შენ ნუ მკითხავ მაინც წარსულს,
არც მე გკითხავ არასოდეს.

***
იღიმებიან სახლები

ვარდებში ქარი ფათურებს,
აფეთქებულან ბაღები,
დღეს აღარ აუმადურებს
გულცივი, წყალწასაღები.
იღიმებიან სახლები -
გაჰქრა შიმშილი, სიცივე,
დამშვიდებული ძაღლები
ქუჩებს ერთგულად იცავენ.
ყველამ იპოვა საფარი -
ვინც ეხლა უმეზობლოა,
გაჰქრა წარსული ზღაპარი,
ეხლა დამშვიდდი, მსოფლიო.

***
იყავი ჩემთვის, იყავი ჩემთან!...

იყავი ჩემთვის, იყავი ჩემთან!
იყავი ჩემში მარად და მარად.
ჩემი სიზმრების რჩეულ მეგობრად.
ჩემი ფიქრების ნაზ ნიავქარად.

განმინათე დღე, მითიე ღამე,
საგანთიადო მიმღერე ხმები,
როცა ეკლიან გზაზე ლტოლვისგან
გული გატყდება და დავიღლები.

თუ აღტაცებამ გარემომიცვას,
შენც აღტაცება მიეცი შენს სულს.
ჩამთვლემს და მაშინც არ მომაკლებდე
სამარადისო ძიების ჩურჩულს.

***
იყო

იყო ბურუსი გაურღვეველი
და კაკანებდა ტყვიისმფრქვეველი.

დღემ მოღუშულმა წარბი შეხარა,
დაცლილ ქუჩებზე მკვდრები ეყარა.

უცებ მაღალი ცეცხლი ავარდა
და ბნელი ცისკენ გაინავარდა.

ცეცხლი ძლიერი დიდხანს ვინახე,
როს იმედები სხვა დავინახე.

ეს მინდა ვუთხრა მიეთ-მოეთებს:
მე ქარში ვიყავ, როცა პოეტებს

თქვენთვის საყვარელ ბულბულ-მდელოში,
ტკბილად გეძინათ საქართველოში.

***
იყო დრო...

იყო დრო, როცა მე ცხოვრებას ზღვას ვადარებდი,
სადაც გრიგალი იყო მეფე  ყოვლის მპყრობელი.
ერთადერთ სიბრძნედ მე მიმაჩნდა, რომ ამ გრიგალთან
ისე მომეწყო იალქანი დაუცხრომელი,
რომ თვით ამ გრიგალს წაეყვანა სიცოცხლის ნავი
იქ, სადაც ბრწყინვით მომელოდა ჩემი ვარსკვლავი.

ვიყავ მდიდარი.. და ვიცოდი მე ფუფუნება,
ქვეყნად მრავალი მყვარებია და ბევრს ვუყვარდი,
ბევრჯერ დავმტკბარვარ ჩემის საშიშ მდგომარეობით..
დიდებით, ქებით, ცოდნით.. რასაც სწვდებოდა თვალი,
შემოვლილი მაქვს სიამეთა საზღვრები მთელი,
მაშასადამე, რაღა დამრჩა მიუწდომელი?

***
იყო ვექილი ფრიად მართალი...

იყო ვექილი ფრიად მართალი,
ისეთი, ქვეყნად რომ არ ფასდება.
უყვარდა სიტყვის სალტო-მარტალი
და სიტყვიერად გაფანტასტება.

ეცვა ბრჭყვიალა ფარჩა-ფართალი,
თუ „საქმეს“ ხედავს, ერთი ასდება,
თუ ფული არის - არის სარდალი,
თუ აღარ არის - ის განაზდება.

ასეთი კარგი და ხელოვანი,
ცხვირი ენ ფაცე, ფეხი - პროფილი,
მიცვალებული სახელოვანი
წევს ბალდახინზე გამოწყობილი.

***
იყო მდიდარი სახლის...

იყო მდიდარი სახლის
ერთი მდიდარი კუთხე,
სად ფრთას გრიგალი ახლის
და მარტოობა მწუთხე.

და ოთახიდან ოთახს
არა ერთი და ორი
განწირულებით მორთავს
ძველი ჭაობის შმორი.

ქარი გრიალებს გარეთ
ანწლებითა და გუმრით,
დამტვრიანებულ შარით,
მოუწვეველი სტუმრით.

ღმუის ტყიანი ქედი,
როგორც ბებერი მგელი -
კაცის ბოროტი ბედი!
გადაგვარება ნელი!

წიგნთა არეულ თაღებს
ჰგავდა ფიქრები მკაცრის
სიმპათიური სახის
მუდამ უსაქმო კაცის.

ფეოდალური ბაღის
უკანასკნელი ნაძვი -
სიმპათიური სახის
მარად უსაქმო კაცი!

***
იყოს ასფალტის გასხივოსნება

სიმღერა ახალ სახლების ახლო
იყოს ასფალტის გასხივოსნება,
ახალგაზრდული აღფრთოვანების,
ვინა სთქვა, თითქო მოკვდა ოცნება?
გაზაფხულისა დღეთა ძლიერი
ნაკადულები გულს არ ელევა,
ვიპოვეთ ჩვენი დაკარგული ცა,
და ჩვენი მიწის ამეტყველება.
აღმოვაჩინეთ ახალი მხარე,
სადმე იქ, გულის ახლო ეფლობა,
რომ გიგანტიურ კიბეებს აჰყავს
ახალ სიმღერათ აღმშენებლობა.

***
იშლებიან ყანები

მოფენილი ქალებით,
სავსე იდუმალებით,
ქარვად მონაზმანები,
სივრცით დანათავები,
იშლებიან ყანები,
როგორც ვეფხვის ტყავები.

სამხრეთივით ვნებიან
მხარეს ეშურებიან
ჭაობების იხვები,
სიმაღლეებს მიჰყვება
ფიქრი, ოქროს ნავებით.

***
იცვალნენ დრონი

იცვალნენ დრონი. წარსულის დიდის
დიდებას ვხედავ არასაკმარისს.
ღელავს ფაზისი და მტკვარის მშვიდის
ამოოხვრაა მიდამო-არის;

ძველია ჩარჩო ჩატეხილ ხიდის,
გული ერევა ზვირთების რონინს,
რაიღა დარჩა წარსულის დიდის?
იცვალნენ დრონი. იცვალნენ დრონი.

***
იცოდეს ყველამ

ყველა საომრად
გავიდეთ, რომა
შემდეგ ვისუნთქოთ
მშვიდობის ზეცა,
რომ სიმღერებად
ვაქციოთ შრომა,
რამაც სიცოცხლე
გაგვიორკეცა.

იცოდეს ყველამ,
რომ გამარჯვება
ადგას ამ არეს
და ყოველს ხედავს:
მომავალ სოფელს,
მომავალ ქალაქს
და მშენებლობით
აგზნებულ მხედარს.

***
იძინე, მთაო! თავისუფალო!

შენ ვერასოდეს ვერ დაგიმონებს ვერავითარი უბედურება,
იძინე წყნარად, შენ მომავალის ქარიშხალი არ დაგემდურება.
არწივთა სული გივლის ერთგულად, შენზე ზრუნვაში თვალებს არ სძინავს,
თუ დრო მოვიდა, არვის დაინდობს, სისხლს დაღვრის შენთვის, თავსაც გასწირავს.

***
კავშირი გულთა შორის

დიდო არმია! არის შენი მედგარი მხარი
ჩვენი სამშობლო მხარის მარჯვე ხმალი და ფარი.
მებრძოლმა ჩვენი ველის, ჩვენი მთისა და გორის,
ჩვენ რუსთაველმა გვითხრა: კავშირი გულთა შორის!

იყოს ერთისთვის ყველა და ყველასათვის ერთი,
რომ მიარღვევდეს ბურუსს გაკაჟებული მკერდი.
ვერავინ დაამარცხოს მგრძნობი მიზანის სწორის,
მარადჟამს მზიანია კავშირი გულთა შორის!

კავშირი გულთა შორის! როცა გულს იცნობს გული.
რაა ამაზე უფრო მშვენიერი და სრული.
გზა გვქონდეს გამარჯვების არა ერთის და ორის,
ყველაფერს გადალახავს კავშირი გულთა შორის!

ძველო ასპინძის ველო, ძველო ციხეო გორის,
მკერდით გიცავდათ მძლავრი კავშირი გულთა შორის!
მარად სიცოცხლეს უდგა და ისტორიის მდორის
ამფეთქებელი იყო კავშირი გულთა შორის!

უძლეველია ციხე, ბუდე ორბის და ქორის,
რაიც ააგო დიდმა კავშირმა გულთა შორის!
დიდო არმია! მძლეა ფიცი ტოლის და სწორის!
კავშირი გულთა შორის! კავშირი გულთა შორის!

***
კაკლის ხე მთაწმინდაზე

თითქო დაეშვა შავი ფარდები,
ღამის წყვდიადში ისე მწარდები.
ცივია გული? არ შეუყვარდი?
არაფერია, შეუყვარდები.

თითქო რაიმეს ნიშნავს, რომ ბნელი
ღამით იმავე მეგობარს ელი,
არაფერია, არაფერია -
მოვა სხვა უფრო დაუძლეველი.

წარსულზე ოხვრას რისთვის უნდება
ყოველი დღე და შებინდბუნდება?
თითქო ბერდები? არაფერია!
ათასი წლისაც არ დაბერდები.

***
კალამთან - გუთნის კვალია ..

კალამთან - გუთნის კვალია,
ხმალი და ფარ-მუზარადი;
ბევრი რამ წარმავალია -
ხელოვნებაა - მარადი.

იმ კალამს, გუთანსა და ხმალს
ზღვის საჭე მოემატება,
რომ ვარსკვლავისას ჩვენის ალს
უფრორე ჰქონდეს ნათება.

წარმავალია ყალბი ხმის
უცხო და ყალბი ბარათი,
სიცოცხლის, მხოლოდ სიცოცხლის
ხელოვნებაა - მარადი.

დაღვარე - რაც კი წყალია,
სვი ღვინო, ძველი შარბათი;
ბევრი რამ წარმავალია,
ხელოვნებაა მარადი.

***
კანტატა

ოჰ, ნუ შეწყვეტ, ტურფავ, შენსას
ნაღვლიან ხმებს - გულის მომკვლელს,
ეგებ შეძრას ფიქრთა სიღრმე
და ცრემლები გადმომჩქეფდეს.

შენგნით იმედს შევუპყრივარ...
განცდა მომდევს გაბასრული,
ჩემს სიყვარულს, აღტაცებას
ეხლა არ აქვს დასასრული.

გრძნობას ალბობს უხილავად
ნაღვლიანი შენი ხმები,
ოჰ, ნუ შესწყვეტ შენს სიმღერას
ტურფავ, ტურფავ გევედრები!

***
კარებთან გვიცდის ხელოვნებათ ძლიერი გროვა

მე ვარ პოეტი,
შენ - მხატვარი,
იგი - არტისტი.
ვართ თუ არა ჩვენ
საკმარისად
თანამედროვე?
ვგრძნობთ თუ არა ჩვენ,
რომ ეპოქის
კარებთან გვიცდის
ჯერ ხელუხლებელ
ხელოვნებათ
ძლიერი გროვა.
ის მოგვიწოდებს:
განვიცადოთ,
შევიგრძნოთ,
დროა!
თუ ერიდებით
ამ უფსკრულებს,
თუ ეს მისსია
თქვენ არ გეხებათ,
მაგრამ იგი
თვითონ გეხება.
სხვა ხელოვნებაც
იმდენივე
გრძნობის ღირსია,
ვით ყოველივე,
რაც უფსკრულებში
გადიჩეხება.

***
კარს გაუღებენ მას წინაპრები ..

კარს გაუღებენ მას წინაპრები:
გიცდიდით. ვიცით.
ხომ მიატოვე ის ნაპირები
ჩვენი სიმტკიცით?
მიეგებება არაგვის პირი
და ხმა ძლიერი:
შენ უსათუოდ, კაცი ხარ გმირი
და ნიჭიერი.
ჩვენ თვითონ ვიცით შენი ამბები,
სადმე, სხვა მხარეს
ნანგრევთა ძველთა მტკიცე დამბები
პოებენ მთვარეს.

***
კაფეში

იმ დღეს კაფეში ვნახე
მღვრიე თვალები ნაცრის
და გულმოსული სახე
მეტად უძლური კაცის.

ჰგავდა საოცარ რითმებს
პალმა, ვარდები რგული,
რასაც ძლივსძლივად ითმენს
გაცივებული გული.

წუხდა ცრემლები ფანჯრის,
გზებს მოგონებით ვრიყავ:
წინათ სიკვდილით დასჯის
წინააღმდეგი ვიყავ.

ჩამომეხსენი, სევდავ...
ყალბი პოეტის დგანდგარს
უკვე დაღუპულს ვხედავ,
ან - დასაღუპად დამდგარს.

***
კაცი სათვალეებით

სათვალეებში მყოფი თვალები
ძლევამოსილთა იმედით სრული -
მიდის ქუჩაზე, თუმც მოკრძალებით,
პაციფისტურად
უღელავს გული.
იგი ქადაგებს მართლმსაჯულებას,
კანონს,
კომპრომისს და
მოწყალებას:
„სულ გადაუდგენ სამართალს და რჯულს,
ვერ გრძნობენ ხალხის
ამდენ წვალებას“.
აქ თვითნებობის დაუხვდა რკალი,
მისცა სალამი
ღიმილით ზრდილით,
სადმე შევხვდები, - იფიქრა გულში, -
რათ დავიმდურო ამ სისხამ დილით.
მას გზაში შეხვდა
ამაყი კაცი.
მის წინაც მშვიდათ თავი დაჰხარა:
„უფლება აქვს, რომ იყოს ამაყი,
მისია ბურთი, დაფი, ნაღარა“.
ახლა მას შეხვდა
უაზრო შური.
ნათესაურად შურს გაუღიმა:
„როგორ გიკითხო?
როგორ ბრძანდები?
რა ამინდია, დარი თუ წვიმა?“
მას შეხვდა მუშა -
„რა უზრდელია!“
პაციფისტს როგორ ეს არ ახსოვდეს?
ცოდვას ის კიდევ აპატივებს კაცს,
პროლეტარობას კი -
არასოდეს!
მისთვის ცხადია: ხუთივე გრძნობით
სიფუსფუსეში და ჟრიამულში,
ამინდზე, დარდზე ესაუბრო კაცს
და სულ სხვა რამეს
ფიქრობდე გულში.
შემოხვდა გზაში
სიმართლის ძალა,
უძლიერესი კლასიურ ისრით,
მას სიცბიერის მიართვა ბანგი
და გადაუშვა
სიმართლე კისრით.
შემოხვდა გზაში
ბრძოლები მალი
და როცა სისხლმა მიიღო აზრი,
მან საომარი აიღო ხმალი
და დაიკიდა ხანჯალი ბასრი.
არც ძალადობას უკრთება იგი
და სანატრელი მისთვის ბადეა,
სადაც ცბიერი არსებობს ხრიკი
და ერთა ლიგის
დიპლომატია.
და სულს ასეთი ფერით
ნაქარგავს,
თუმც გაცვეთილი,
ხმელი ნერგია,
ჯერ საბოლოოდ
არ დაუკარგავს
ბოროტი გრძნობა
და ენერგია.

***
კაცი, რომელმაც გაბედა

რაღაც გრძნეულად და უცაბედად -
ამ წიგნში არის და მიხარია
კაცი, რომელმაც ასე გაბედა
და ის, რაზედაც ჩუმად არიან.
ამ წიგნს არა აქვს არც ერთი ნაკლი,
ერთია ქვეყნად მისი წვალება.
მხოლოდ შენ იცი, ძმაო ირაკლი,
უცნობი ქუჩის იდუმალება.

***
კახეთის მთვარე

ცა ვარსკვლავების ჭიქით
გადაფარული არის,
აი, ტყეების იქით
მოჩანს ბუნაგი მთვარის.

ჩვენ მივდიოდით მთაში,
ვერხვი ღელავდა კოხტა.
სულ დაგავიწყდა მაშინ,
რაც წინაღამით მოხდა.

გრძნობა, პირველი თემა...
გრძნობა პირველი დღისით,
მოგონებები ჩემი,
მოგონებები სხვისი

გრძნობა, ცხოვრება ზღვაა...
გრძნობა, იცვლება მხარე,
მთვარე კახეთში სხვაა,
სხვაა თბილისში მთვარე.

***
კედელს, შექმნილს რაიმეთი ..

კედელს, შექმნილს რაიმეთი,
ბრმად გათიშულ ერთა შორის,
გააშუქებს ღრმა იმედი
სიყვარულის და ამბორის.

შენ სიზმარი გეგონება,
რომ იქნება არა ნგრევა, -
ყველა, ყველა ეროვნება
ერთ ოჯახად გადიქცევა.

ჩვენი ძმობაც არ წახდება,
შრომაც ბრძოლას ეგვანება -
მალე, მალე ო, ახდება
ეს მზიური მოზმანება!

***
კვლავ აელვარდა ირმის ნახტომი

კვლავ აელვარდა ირმის ნახტომი
და აირია ზეცათა რუქა,
იქ საიდუმლო სულ-ანახდომი
სამარადისოდ გადაილუქა.

აქ კი ნამდვილი, ჩუმი, ზღაპრული,
გარინდებული მთების სვეტები,
სადაც მდევების სილუეტები
დგას ხან მრისხანე, ხან დაზაფრული.

***
კვნესის ვოლტორნი

კვნესის ვოლტორნი.
სადღაცა სტირის
ვიოლონჩელი.
ვიყავით ორნი
იქ, სადაც ირისს
იგრძნობდა ძველი
რაშელი, შელი.
მოცურავს ბინდი
მდინარის პირის
ნაზი და ნელი.
მე აღარ მინდა
დღეები წმინდა,
ვიცი, რას სტირის
ვიოლონჩელი.
ქროლვანი შორნი
ღამის გულ-ძვირის,
ფიქრები ძველი...
ტირის ვოლტორნი,
დაკარგულ გმირის
იმედებს სტირის
ვიოლონჩელი.

***
კიდევ რამდენს იტყვის ჟამთა გაქანება

გრიგალი მოჰქრის
სავსე ზმანებით,
ჯერ ისევ ისე
ჩუმი, მალული,
რომ უეცარი
აღფრთოვანებით
გზა გადიაროს
შემორკალული.
კიდევ რამდენს,
კიდევ რამდენს
იტყვის ჟამთა
გაქანება,
კიდევ რამდენ ეპოქამდე
მიდის ჩვენი ცეცხლის ხანა,
ჩვენი სული ახალგაზრდა,
ჩვენი გადაქაქანება
შესახვედრათ ნაპირს გასცდა
და ბრძოლამდე მიატანა.
ასწი ტექნიკა! აქ პოეზია
უფრო მძლავრია,
ის ბუნებაზე უტკბოესია
და მშვენიერი!
მუსიკა დაზგის და მანქანების
თანამგზავრია,
მუსიკა შრომის და გაქანების
და შენმიერი,
რკინის სიმღერა არის სიმღერა
თუა სიმღერა,
რკინის სიმღერა არის სიმღერა
თუა ცხოვრება.
ასწი ტექნიკა, რაც სიმძიმეა!
გასწიოს გემმაც,
სხვაგვარ პრობლემად აქცევს ქიმია
ომის პრობლემას.

***
კინო

ჩემო ლანდო, ჩემთან იარ,
მტკიცე გვქონდეს ბიჯი.
ყოველ ნიჭზე ძლიერია
მეგობრობის ნიჭი!

ასე იყო და ასეა
სრბოლა დედამიწის.
ლანდი ბევრზე ძვირფასია,
მან გატანა იცის!

იგი დამდევს, ჩემი სწორი
გულახდილი ჩრდილი,
არტისტი და რეჟისსორი,
სიცხადე თუ ძილი.

ქალაქი რომ დასცა ძილმა,
სიცხისაგან ზანტი -
ატორტმანდა როგორც ფილმა
იგი, ჩემი ლანდი.

გაიარა ველის კლდეზე
მდუმარება ხილის -
იგი მოსჩანს მდინარეზე,
იგი ბეწვზე მიდის.

ელექტრონის ხელში მოსულს,
მისდევს ქუჩა-ბანდი
და შვენებას გრანდიოზულს
მიუთითებს ლანდი.

აფრიკისას რომ ჰგავს გველებს -
მდუმარებით სავსე,
მახრჩობელა მთვარის ხელებს
შლის ქალაქის თავზე.

და როდესაც ბაწარზე რბის
ლანდი სულის ცემით,
ეჯიბრება ეკვილიბისტრს,
მსვლელს რადიო-გემით.

ცირკში - რაც არ უნდა რეკო,
არ იცვლება ტილო -
ხან დარვინის მსგავსი ტეკო,
ხან ნამცეცა სპილო.

და კინოში ქარვის ფერი -
სწუხდა ჯაზი-ბანდი -
რომ ამ ქვეყნად ყველაფერი
არის მხოლოდ ლანდი!

***
კლარა ცეტკინა

არის იმედი და შთაგონება,
გზა მებრძოლებით, სწორუპოვრებით,
ის მზეა მისთვის, რომელიც ცხოვრობს
კაცობრიობის დიდი ცხოვრებით.
ერთ ნათელ მიზანს დაისახავდა
მისი ოცნება და ჭირთა თმენა,
მის ხანგრძლივ და ძნელ ცხოვრების გზაზე
მარადი იყო ცეცხლი და რწმენა.
მხნე, გამბედავი და ახალგაზრდა
თავგანწირულად მიჰქროდა ქალი,
სად მეტი იყო საშიშროება,
სად ბრძოლის მეტი ელავდა ალი.
ვერ აშინებდა სუსხი კანონის,
ვერრანაირი ძალაუფლება,
ვერც ელვარება კაპიტალისა,
ვერც უამინდო ცის აღრუბლება.
როს ზარბაზნების მფარველობის ქვეშ
ბრმა, მტაცებლური გამეფდა გრძნობა,
როს ცრემლების ზღვით გაზრდილ მოგებას
ინაწილებდა უსამართლობა,
როს მოსყიდული იყო სინდისი,
როს დღით და ღამით, როგორც მონები,
ბნელ გვირაბებში და ფაბრიკებში
იხუთებოდნენ მილიონები.
როს ეკვატორის მხურვალე ცისქვეშ
კვნესდნენ აფრიკის ჯუნგლები, მთები,
ის დაჩაგრულებს უერთებდა ხმას,
მის სიტყვებს ჰქონდათ არწივის ფრთები!
მთელ მსოფლიოში გაისმოდა ხმა
ათასწლოვანი ბორკილის მმტვრევი
და აღვიძებდა პროლეტარიატს,
ქალთ აღვიძებდა ის ხმა ძლიერი.
ის მიდიოდა პირდაპირი გზით,
როს ბევრმა მიზანს უჩვენა ზურგი,
როს უბოლოოდ მეწამულ გზაზე
დასცეს ლიბკნეხტი და ლუქსემბურგი,
და იგი ლენინს ეხმაურება,
როცა ბრწყინვალე გრიგალი მოსკდა,
მოსკოვისაკენ, მოსკოვისაკენ,
გაიძახდა ის - „დერ ვეგ ნახ მოსკვა“.

***
კოლექტიური ხელების ეტიუდი

აი დასავლეთის ქარმა
ცაზე მიაბნ-მოაბნია
მუქი და სისხლისფერი
ღრუბლების აბრეშუმი.
ქვევით კი,
გაჰხედავ მინდორ-ველებს,
რომელსაც დაჰპატრონებია
თანამედროვეობის
კოლექტიური ხელები -
ფავნის თითებით,
რომლის კორძებიც
და ნაოჭები
მეტყველებენ
არაადამიანურ, გაუგონარ
საქმეებზე.
ეს გლადიატორული ხელი,
მუხის ფესვებივით
რომ ჩააფრინდა მიწას
(რა საწყენია
რომ ვერც ერთმა მხატვარმა
ვერ მოჰხაზა
ამ გიგანტური
ხელების ეტიუდი).
ამ ხელების
ოფლითა და სისხლითაა
მორწყული ეს მინდორ-ველი...
ეს ხელები
ადუღებს და ალაპარაკებს
ყველაფერს;
ხელებით,
ასეთი ხელებით
როცა ალებრივ
შრომა აენთება,
თანდათან,
თანდათან,
თანდათან,
ახალი
საქართველო შენდება.

***
კოლხიდაში

იქ ნაკადული მთის კალთიდან გადმოჩქრიალებს,
იქ დიადემა მთის მწვერვალთა მზეზე ბრჭყვიალებს,
იქ ფრინველთ ჰანგში ჩაქსოვილა ლხენა და შვება,
იქ ჟრიამული ცის კამარას ეთამაშება.
იქ ბუნებაა, ჩემო კარგო, მხოლოდ ბუნება,
იქ არის მხოლოდ სანატრელი თავისუფლება.
იქ ტყვედქმნილთა მზე - ოცნებაა, სხვა არაფერი,
ის კი ფრთას გაშლის უზრუნველი და ბედნიერი.
მუზა იქ ცხოვრობს, პოეზია მეფედ იქ არი,
იქ გესმის ასულთ მწუხარე ხმა ნაზი, ნარნარი,
დაუგდე ყური, შენ მოისმენ ჰანგსა ნაღვლიანს...
იცი, რა აკრთობს, რა აწუხებს იქ ადამიანს? -
„თავისუფლება დავკარგეთო, თავისუფლება,
შეისმინევი, ჰე, ბუნებავ, მუდარა ჩვენი!
გრძნობა გვეკარგვის, სული შფოთავს, გული წუხდება -
რად არ წყდებაო ჩვენი კვნესა, ტანჯვა ესდენი?
მზე დაგვქათქათებს... ყვავილთ გუნდი გვეალერსება,
ტანჯვა არისო ყველაფერი მოსაგონებლად,
თავისუფლება აღარა გვაქვს, თავისუფლება!
იტირეთ, ძმებო! ცრემლი დაგვრჩა მანუგეშებლად“.
როს ვუგდებ ყურს ამ ამოძახილს, მეც ვიტანჯები,
ფიქრი გულცივად და თან მშვიდად მესაუბრება:
„მითხარი, რისთვის ნეტარებენ სამშობლო მთები,
მითხარ, რად ცელქობს ფრთაგაშლილი ტურფად ბუნება?“

***
კოლხიდის დაბლობზე

მალარია!
ხან სიმინდი უტყვია,
ვით ეს ყანა,
ფარცხი, ფაცხა მეგრული,
გული კაცის
მოკლულია უტყვიოდ,
ხელები აქვს
უბორკილოდ შეკრული.
სასიმინდე,
ნახე, როგორ მოხრილა,
ძლივს იკავებს
ჩამომპალი მორები.
ტაროებიც
როგორ მიყრილ-მოყრილა,
რა სიშმაგით
ღრიალებენ ღორები.
არა შორი
და ველური სპილოა,
არამედ სხვა,
სიცხიანი დინება,
რომ გაშლილა -
ეს სოველი ტილოა,
მალარიის
ყვითლად აბიბინება.
აქ აყვავდეს
უნდა მხარე ფლორითა.
ბაღზე ბაღი
გესალმება გორიდან -
აქ ასეა.
მალე აშრიალდება
ფორთოხალის
და ლიმონის ბაღები,
დაიქროლებს
სიო ჩვენი შავი ზღვის
და პალმების
აიწევა თაღები.
ბურუსში ჩანს
სუბტროპიკის მცენარე,
ამ ჭაობზე
ხვალ რომ გადაიშლება.
გაუმარჯოს
აყვავებულს ამ არეს,
პირველყოფილს
რომ სპობს გადაშიშვლებას!

***
კორდზე

რა სიწყნარეა! მთვლემარე კორდზე
მე შევაყენე დაღლილი ცხენი.
ღელეთა შორის აცურდა ნისლი,
ნაპრალთა მკერდზე გადანაფენი.
და მთვარის შუქი, მინელებული,
ტყეებს და ველებს უვლის გარშემო.
არც სიო დაჰქრის, არც ხის რტო იძვრის,
რა სიწყნარეა, ოჰ, ღმერთო ჩემო!
ჰე, გაიღვიძე, ქარო ძლიერო,
გამოაღვიძე მიდამო მკვდარი,
გასწი, უამბე ადამიანებს -
ჩემი ოცნება მიუსაფარი;
და თუ მათ შორის აღმოჩნდა ერთი
უუშორესი თანამგრძნობელი,
ისიც დიდია მისთვის, ვისთვისაც
ზღვა-უდაბნოა მთელი სოფელი.
ჰე, გაიღვიძეთ, ტყისა ფოთლებო
და თუ ოდესმე დაღონებული
მოვიდეს აქ ის, ვისაც ვაებით
ჩემმა სიმღერამ დასწყვიტა გული,
უთხარით, რომ მას დიდხანს ველოდი,
დიდხანს ველოდი ყმაწვილურ ჟინით,
და ცივ სამარეს ამოვეფარე
ამ მოლოდინით!

***
კორდიდან

ღრმა ძილით სძინავს მოქანცულ სოფელს.
სძინავს ამართულს ჩემს წინ მაღალ მთას.
სძინავს ფერდობზე მოხუც ტყეს.. და წყლის
ცელქი ზეფირი უკოცნის კალთას.

სძინავს კლდის ნაპრალს კაეშნით მოცულს.
სძინავთ ნანგრევებს.. სძინავს მთა და ბარს.
მთვარის ნათელი მკრთალად ციმციმებს
და რაღაც ნეტარს არეს ჰფენს სიზმარს.

სძინავს კორდს.. მე კი, ადამიანმა
მთვარესაც სახე ვეღარ ვაჩვენე.
სული მიშფოთავს.. ეჰ, დასცხრი გულო,
შენც მიიძინე და მომასვენე!

***
კორეკტურაც გადავდევი...

კორეკტურაც გადავდევი,
ზედ დავადე კლიშე.
ჰონორარი თუ მიიღო,
მოდი, დაგვპატიჟე.

ლადო მაჭავარიანი
გართული ვარ სტამბით...
რაკი ღვინოს აღარა ვსომ,
მაწურავენ ბამბით.

***
კოსმიური ორკესტრი

მსოფლიო სხივების და ცეცხლის ღეროთა,
მსოფლიო ღელვებზე და ქარზე მღეროდა,
მსოფლიო ნგრევათა კვლავ მოწმე გავხდებით,
მსოფლიო რღვევანი ხმელეთით რბოდიან,
მსოფლიო ორკესტრი მიწისძვრით, ტახტებით,
მსოფლიო წვიმებით და წარღვნით მოდიან,
მსოფლიო ვულკანის ავარდენ ბოლები,
მსოფლიო მდინარეთ ადიდდენ ტალღები,
მსოფლიო მწვერვალთა დანისლდა ზოლები,
მსოფლიო, მსოფლიო, მსოფლიო!
მსოფლიო გუგუნით მიჰქრიან ზვირთები,
მსოფლიო მორევი გრიგალის ფერია,
მსოფლიო სივრცეთა ტიტანი ტვირთები,
მსოფლიო: მოძრაობა და მატერია.
მსოფლიო, მსოფლიო, მსოფლიო მუსიკა,
მსოფლიო ქვებით და ასფალტით ნაგები,
მსოფლიო ქაოსებს დრომ გადაუზნიქა,
მსოფლიო შურისა და ნიშნის საგები,
მსოფლიო მუსიკა, მსოფლიო ორკესტრო,
მსოფლიო ახალ დღეს მოესწრო,
მსოფლიო იგერებს ზარბაზნებით,
მსოფლიო მაგნატი, ტრესტები, დისკოსი, -
მსოფლიო მილიარდ ოქრო და ვაზნებით,
მსოფლიო ლონდონის და სან-ფრანცისკოსი.
.......
მსოფლიო ნგრევათა კვლავ მოწმე გავხდებით.
.......
გრგვინვა მთაში, ქარი ზღვაზე და ტალღების რაში,
ელვის თეთრი ნამსხვრევები გაჰკივიან ცაში,
დატრიალდა მაღლა, მაღლა და დაეშვა ქვევით,
ჩამოინგრა ნაპრალები ყრუ და მძიმე რღვევით,
ახმაურდა ხეობებში, არის კლდეთა ფენა,
მესმის მძაფრი ძგერა გულთა და დაყრუვდა სმენა:
.......
მსოფლიო... მსოფლიო... მსოფლიო...
.......
ვხედავ, რომ მოსხლტა განცვიფრებულ სივრცეს სვეტები
და მსმენელთა წინ წყვდიადების გაფრინდა რიგი.
გაფითრებულნი გაილანდნენ სილუეტები,
არა ვაგნერი, არც მოცარტი და აღარც გრიგი.
ო, კოსმიურო, ერთადერთო, მძლავრო მუსიკა!
ო, უსხეულო! ეხლა სხეულამონაგები -
ამ ქაოსიდან მოევლინა ახალი მუზა
ყველაფერს, რაც კი ახსნილია და გასაგები:
.......
მსოფლიო ნგრევათა კვლავ მოწმე გავხდებით.
.......
დამდაგველი აფრებით,
ჩვენ რომ ირგვლივ გვედება,
იგი, მხოლოდ გაფრენა,
არის შემოქმედება.
არის შემოქმედება,
სიჩუმე და გრიგალი,
მსოფლიო გზის გედებათ
ბედთან შეურიგალი
ურაგანი ბრძოლების
და სიკვდილის კვეთება,
ნგრევა! ახალ ტოლების
არის შემოქმედება.
განახლება! ზღვასავით
იგრძნობ, რა ქარებია,
რადგან იმ გრძნობასავით
არვის არ ჰყვარებია.
სადღაც რეკავს დაირა
და სიცილის წვეთება,
საქართველო! აი, რა
არის შემოქმედება.
ყველა წამი უსაზრო
რეკავს ფერ-მწუხარეთა
იმედები უსაზღვრო
და განსაზღვრულ მხარეთა.
შემოდგომაც ქარული,
ქარში წვიმა სვეტებად,
შრომა და სიხარული
არის შემოქმედება.
ველი... ვეღარ გადარჩეს
დროთა ძველთა დუღილი.
ეს ვთქვი, ეხლა დანარჩენს
იტყვის ჭექა-ქუხილი:
.......
მსოფლიო... მსოფლიო... მსოფლიო...
.......
საიდან, როგორ ხმები ასეთი?
დღე შემოიჭრა და გვეფერება,
ახალგაზრდობით მოკისკასეთი
მოვიდა სითბო და ამღერება.
ეს არის გრძნობა კვლავ სიყვარულთა,
გადაქცეული სხვისთვის ჭაობად,
ეს ოცნებაა, ფერთა ფარულთა
და გაზაფხულთა სანახაობა.
.......
ყველა სახელებში მხოლოდ რუსთაველი
იხსნის განსაცდელით მრავალ საუკუნეს,
იგი უძლევია და მზის ის თაველი,
რომელს მონობისთვის გზა ვერ გაუღუნეს.
დანტე უკვდავებში არა მეათეა,
მაგრამ დიდებაა მკრთალი ბეატრიჩე, -
ბავშვის მეოცნებე სახეც დიადია,
რომელს შეუყვარდა ერთჯერ, მეათეჯერ.
შენი, შოტლანდია, სული სრულხმოვანი,
ბარდნი რომ გეხვივნენ უუნაირონი,
მეფურ უგონობით ახლაც ის ლანდია
უფრო უმაღლესნი - შელლი, ბაირონი.
ბევრი ყვავილია, ბევრი ფოთლებია,
ხან მხურვალე, ხანაც უუნოტიესი.
იგი ვერლენია, იგი ბოდლერია,
რემბოს ლექსებია ანდა გოტიესი.
იყო ჰაფიზიცა და იქ, შირაზიდან,
რათა აღმოსავლეთს არე დაუფარჩოს,
მაგრამ შავყორანის სუნთქვა ვინ აზიდა?
ეს ხომ, იგი არის... ედგარს გაუმარჯოს!
.......
მაინც შფოთავს, ისევ შფოთავს ღამე,
ისევ ცხარედ ხმაურობენ ტყენი...
ასე, როგორც ქარიშხალი რამე,
ხმაურობდა სიყმაწვილე ჩვენი.
იყო ქარში თავდადებით ქროლა,
ხმა ისმოდა მტერთა მწარე ყეფის,
ხმაურობდა ახალგაზრდა სკოლა
პოეტების უკეთესი წყების.
ბევრს გაუშრა ძარღვში სისხლის წვეთი,
მეტად დიდი გამარჯვებაც ნახეს,
ვინ გაბედა ჩვენზე სიტყვა მეტი?
შემახედეთ კიდევ იმათ სახეს.
კოსმიურო! ჩვენი ყოფნა როა,
თუ იმგვარად მწუხარებას ისევ,
გამაგონეთ ერთი სიტყვა: დროა!
მე თქვენთან ვარ და ვიქნები ისევ.
მაშინ რიგით, ფოლადური რიგით
ყველა ჩვენთან, როგორც ერთი ფერი,
მტერი იყო, ვინაც დარჩა იქით.
სიკვდილამდე ვიქნეთ მათი მტერი.
გახსოვთ ჩვენი მხიარული ბინა?
იქ მოგროვდეს, ვინაც ელის შველას...
დაურიგდეს ყველას ძველი ღვინო,
სიხარულის ხმა მიეცეს ყველას...
.......
მსოფლიო, მსოფლიო, მსოფლიო...
.......
გულო, მესმის შენი ძგერა,
მესმის შენი კვდომა.
ქარი დგება, ეხლა შამბში
განისვენა ლომმა,
ისევ უცხო მოგონებით
წაჰყვა თანდათანა,
სად იზოლდას და ტრისტანის
მოისმოდა ნანა.
სიჩუმეა და შორით შორს
ისმის, როგორც წვიმა,
მხოლოდ ერთი სიმი...
იყო სერაფიმი?
იგრძნო სერაფიმმა
იგი სერაფიმი?
არა! ეს მსოფლიო
.......
მსოფლიო ნგრევათა
კვლავ მოწმე გავხდებით!

***
კოღო - ანოფელესი

ერთხელ ლელიან-ჭაობიან
მწვანე ღელეზე
მძლე ერისთავად იჯდა კოღო-
ანოფელესი.
მისით უმწეო, უილაჯო
და დამსხვრეული,
უდროოდ მიწას ბარდებოდა
კაცი სნეული.
ციებ-ცხელებით კანკალებდა
ყოველი ნივთი -
ეხლა შეხედეთ: ჰყვავის დაფნა
და ევკალიპტი.
სურნელოვანი ნიავი აქ
მიაგავს მაისს,
ლიმონს, ფორთოხალს აგროვებენ
და ჰკრეფენ ჩაის.
ქვეყანა გახდა მუდმივი მზე
და გაზაფხული,
დაბა-სოფელი ყვავილებში
არის ჩაფლული.
მწვანე ბუჩქებით ოქროსფერი
მოღვივის ალი:
ისევ იგივე ლიმონები,
და ფორთოხალი,
მტრედისფერ ცისქვეშ ველს მოერტყა,
ვით ალყა ფრთხილი,
თუთუნი, ტუნგო, გერანები
და ზეთისხილი.
დიდმა კავშირმა შრომისა და
მეცნიერების
აღმოაჩინა წყაროები
ბედნიერების.
აქ, ბნელი ღამით, ასწლოვანი
სად სდგას მუხები,
გლეჯდა თავის მსხვერპლს ტურა-მგელი
ხელშეუხები.
გამოჩნდნენ კაცნი, გზით გააპეს
უღრმესი თაღი,
აფეთქებული გადმოინგრა
მთების წიაღი.
და გადმოდინდა საგანძური
უცხო მანამდის -
გადმოსკდა მძიმე შადრევნები
ძვირფასი ნავთის,
რომ დაიღვაროს ქვეყანაზე
ცეცხლად და ნათლად,
მძლავრ ენერგიით მოტორებში
სცემდეს პირნათლად,
სოფლად, ქალაქად უბრწყინვალეს
მიეცეს თოვა,
აამოძრაოს დიზელების,
გემების გროვა,
მისცეს სისწრაფე, აზრის მსგავსად,
ლაჟვარდში მბრწყინავს,
ოცნების მსგავსი სიმსუბუქე
მისცეს თვითმფრინავს.
მძლავრი ტექნიკა წინწევაა
ჩვენი მარადი,
ჩვენი თავდაცვა, ჩვენი ფარი
და მუზარადი -
იქ, სად ლელიან-ჭაობიან
მწვანე ღელეზე
მძლე ერისთავად იჯდა კოღო-
ანოფელესი.

***
კოშკი

ინგრევა კოშკი საუკუნით აშენებული!
წინაპართაგან მოტანილი ძვირფას ბროლებით,
ცვივა სარკმლები ბედისწერით დაშინებული,
დაშინებული ბედისწერის გამოქროლებით.
სვეტები, რომელთ თავზე ადგა ელვარე თაღი,
წარსულთა დღეთა მტკიცე ბურჯი და მეგობარი,
დგას დაქანცული, გაძარცული, უიარაღო,
ყველასთვის უცხო და ყველასთვის გაუგებარი.
ინგრევა კოშკი სიყვარულით აშენებული,
ვით ძველი რომი, ან ბაგრატის კოშკი-ტაძარი;
სახე გამხდარი, გესლიანად გაცინებული
აქ ისევ გაჩნდა შიშის ლანდი უზარმაზარი;
კოშკის ძველისძველ ფოლიანტზე რაღაც დასწერა
და შემოხაზა გამოუცნობ ნების რკალებით...
ალბათ მოხდება სასწაული საბედისწერო...
ნუთუ არავის, არავის არ შევებრალებით?
ოჰ, გული, გული! რანაირად მტკივა ეს გული!
კოშკში ღამეა... უკვე ჩაჰქრა, ჩაჰქრა სანთელი,
დედა, სადა ხარ! მამა, სად ხარ! ან რად მინდოდა
ეს ტაშისცემა, ეს ვარდები, ეს ჟრუანტელი?
„მოჰყვები ქვეშ ამ უხეშ კედლებს ჩუმ ხეტიალით“ -
მესაუბრება წინათგრძნობა დაჟინებული...
აჰა! ყრუ რყევით, ხმაურობით, გრგვინვა-გრიალით
დაეცა კოშკი, სიყვარულით აშენებული!

***
კრემლი

შუქი უუდიდესი,
ალი ცეცხლთა ნათების,
იყო ცხრაას ჩვიდმეტი
ცხარე ბარიკადების.
ცეცხლი რევოლუციის,
მსოფლიოზე მთოვარი,
ქვეყნად უდიადესი
არის მონაპოვარი.
მახსოვს კრემლი, ის კრემლი,
სავსე იდუმალებით,
ფხიზლად იყურებოდა
თვით ლენინის თვალებით.
სიმბოლო სამშობლოსთვის
ბრძოლის და თავდადების,
შუქი აღმოსავლეთის,
ცეცხლი ბარიკადების!
ვერ ეღირსა ფაშიზმი
ყუმბარათა მთოვარი,
რომ მოსკოვი ეხილა
ჩვენგან დანატოვარი.

***
კრიზისისაგან თავის დაღწევა

ის კრიზისისგან თავის დაღწევას
იმპერიალისტურ ომებით ფიქრობს,
თვალს არ აშორებს საშინელ მიკრობს,
მითი მსოფლიოს ფიქრობს წაქცევას.

დრომ დაჰკრა და გული ამოწვა,
რას დაეუფლები?
მრისხანე ღრუბლები ჩამოწვა,
მრისხანე ღრუბლები!

ყოველი ჩარჩის და არამზადის
სახსარია თუ შესაძლებლობა,
უნდება მხოლოდ ომის სამზადისს
და სამზადისის ლაფში ეფლობა.

გაისმის ზარის ხმა და ლოცვა
ფაშისტურ შუბლებით.
მრისხანე ღრუბლები ჩამოწვა,
მრისხანე ღრუბლები!

მაგრამ მძლე ომის საშიშროების
გაზრდასთან ერთად იღვიძებს კლასი, -
მუშათა რაზმი ათას-ათასი,
მტერი ომისთვის ქმნილ მყუდროების.

დრო მოვა და როცა, და როცა
გაბედვენ წურბლები -
იგრძნობენ: ღრუბლები ჩამოწვა,
მრისხანე ღრუბლები!

და მღელვარე ხმა მრისხანედ ისმის:
ფაშიზმის დროშა ძირს, საზიზღარი!
იგი ომია, ძირს, მოსისხარი,
ძირს ეს ბინძური დროშა ფაშიზმის.

რა ჟლეტა დადგება, რა ხოცვა,
რა თავისუფლებით -
მრისხანე ღრუბლები ჩამოწვა,
მრისხანე ღრუბლები!

და ყველა ხმებში ყველაზე უფრო
ერთი ხმა არის ძლიერი წყნარად,
ეს: ჩვენი ქვეყნის ხმა სასაუბრო,
დაუძლეველი მარად და მარად.

დრო არის მგზავრები ჩამოსვა
ამინდთ ალუბლებით.
მრისხანე ღრუბლები ჩამოწვა,
მრისხანე ღრუბლები!

***
კუმისი

სილაჟვარდე მთვარის ჩუმის
მოჰფენია ცისფერ კუმისს,
ტბას დასცქერის მდუმარე ტყე
მოდარაჯე ჩამიჩუმის.

დაფიქრების, პირმოკუმვის
მოჩრდილება უვლის კუმისს,
ღელავს ფერი ხავერდისა
და სილბილე აბრეშუმის.

უეცრად შორს არღვევს ღუმილს
ხსოვნა ცეცხლის და სამუმის,
და ხმა ოძელაშვილისა
სიმშვიდეშიც აკრთობს კუმისს.

***
ლამპარი

ხატის წინ წრფელი,
უცხო ნათელი,
ფიქრთა აღმძვრელი,
ხედავ, რა რიგად ირხევა, კრთება...
სხივს აკანკალებს,
მგზნებარე თვალებს...

***
ლანდი - არაქვეყნიური

როცა შუქი ვარდისფერი, მორცხვი, ნაზი,
დაიღვარა განთიადზე,
როცა სხივმა ოქროსფერად მთა აანთო ბუმბერაზი,
და ბაღს, ახლად აყვავებულს, გადააჭდო ოქროს ხაზი,
და ყვავილებს, მორცხვ ყვავილებს მოახვია ოქროს მტვერი,
და წერწეტა ხის მწვერვალებს ფრთა შეახო ოქროსფერი,
და ტოკავდა დილის ხმებზე წვეთანკარა ოქროს ჩქერი,
მაშინ, ტურფავ, გადაბურულ ხის რტოებში ისე სჩანდი,
ო, საოცრად შემიყვარდა შენი ლანდი, შენი ლანდი!..
ვერ ვარჩევდი, სიცოცხლეო, მე იმგვარად გარდაგქმენი,
რომ მეგონა, თუ ხორცსხმული იყო ლანდი იგი შენი.
მაგრამ რისთვის გამჭვირვალედ გახდა ლანდი, ჩრდილი, ანდა
რისთვის შორად, ზეციურად, მიუწვდომლად მომელანდა?
ხელუხებელს, ჰაეროვანს სხეულს ხელი ვერ შევახე,
და ვიგრძენი, რომ თანდათან იშლებოდა ლანდის სახე,
და ვიგრძენი, რომ, როდესაც მომეხვია მსურდა ხელი,
მხოლოდ ეთერს უსხეულოს ჩრდილი რთავდა შეუცვლელი.
დნება, დნება ოქროს ლანდი!
დნება ლანდი,
ჰქრება ლანდი,
ვდგევარ გრძნობა მორეული,
მოგონება სევდას მაქსოვს,
მაგრამ მახსოვს, მუდამ მახსოვს
ლანდი წმინდა, მოწყენილი,
ლანდი არაქვეყნიური, ლანდი უცხო, შორეული!

***
ლანკაშირში

ლანკაშირში ეხლაც სდგას
ერთი იმ ცაცხვთაგანი,
სად მუშების გაისმოდა
ხმადაბალი ყაყანი.

იგი ბოღმას იკავებდა
როგორც ცრემლებს ემბაზი
როცა მუშებს, ისეც მცირე,
აკლდებოდა ხელფასი.

იგი ცაცხვი ეხლაც სდგას
საშიშარი, ნაძრახი,
სად უჭერდა საზიზღარი
მოძალადის მათრახი,

სადაც ხშირად გაისმოდა
ქადაგება უვრცესი,
რომ აქ ქრისტეს მოადგილე
არის მხოლოდ ხუცესი.

საით გასწევს? მუშას სად აქვს
სათიბი და საყანე...
ხმამაღალ ზღვად გადაიქცა
ხმადაბალი ყაყანი.

და პოეტმა, დიდმა შელლიმ,
სწრაფად იგრძნო ეგ გზები,
იგრძნეს ლანკაშირელებმაც
მშვენიერი ლექსები.

***
ლაჟვარდ ცაზე დღეა თეთრი კრავების

ლაჟვარდ ცაზე დღეა თეთრი კრავების,
დასავლეთის კარი ჩატყდა ზმორებით;
უნაზესი ისმის ხმა საკრავების
ბაღებს იქით, სადღაც, გადაშორებით.

მზის გადასვლამ სივრცეები დაწმინდა.
იბინდება, იბინდება მთაწმინდა.
აჰ, ეგ თმები, ჩემს სახეს რომ ეხება,
შუქმა კარგი მოგონებით შეღება.

იყო ომი, იყო ცეცხლის დროება,
ლოდინია ახლა და მყუდროება
ციდან მთებზე ეშვებიან კრავები,
დაღალული წყდაბა ხმა საკრავების.

***
ლარიქს სიბირიკა

ფიქრს დღე და მოსწრება რად გადავალიე?
ლენა, ენისეი, ზაბაიკალიე...
აწ ჩემი ოცნება და ჩემი ლირიკა
ობოლი ნაძვია - ლარიქს სიბირიკა.

სხვა იტყვის: სად ჩვენი ქართველი პოეტი,
სად მზე კოლხიდისა და სად ჩრდილოეთი!
განდევნა მიწამა, ცამ ვერ შეირიგა
მაღალტანოვანი ლარიქს სიბირიკა.

ონეგის სიშორე, ურალის ქარ-თოვლი,
ყოფნა ლარიქსისა ცივი, მარტოული.
დღეები სითბოსი ვერვინ დაირიგა
და აღარც შენ გერგო, ლარიქს სიბირიკა

იყო დაკარგული - წიაღს რაც ებადა,
ადგილს კატორღათ და გადასახლებათა.
დიდი გარდატეხის ზარი დაირეკა
და შენც მოგესმა ის, ლარიქს სიბირიკა!

აწ ვით უსაზღვროა სივრცე შენს გარშემო.
იტყვი: გაიღვიძა მხარემ მძინარემო -
ვითარ დიადია იმ გზათ, იმ არეთა
მძლავრი ენერგია წყალუხვ მდინარეთა

აგერ მონადირე მოდის, ვით წვეული,
და მას ათასფერი მოაქვს ბეწვეული.
თოვლი, როგორც მტვერი, ისე დაირეკა
შენმა განრტოებამ, ლარიქს სიბირიკა!

ზღაპრულ სიმდიდრეთა დროა მოგროვების,
აურაცხელია ოქრო - ოქროების,
შემჭიდროებულთა არა აქა-იქა
გადაჭიმულია ტუნდრა და ტაიგა.

მიწას ციმბირისას ტყეთა ამალებით
მისდევს თვალუწვდენი, ვრცელი ტრამალები
რაც კი ფაბრიკების დიდი მილებია,
დიდი ქარხნების ხმას შეხმატკბილებია.

ყინვა გადავიდა, ნისლი გაირეკა -
მაისს გაუმარჯოს, ლარიქს სიბირიკა!

***
ლაშქარი რომ შეიჭურვა...

ლაშქარი რომ შეიჭურვა
საზარელი ხმით.
ლომი ლომთა. მძაფრი ურვა
შავი რაშის ფრთით.

***
ლაშქრული

არა - სუსტი და ლაჩარი,
არა - მორჩილი მონები,
არა - ბრძოლაში უძლურნი -
არამედ შიშ-შთამგონები,
მტერთან საომრად მიდიან,
მიდიან ლეგიონები!

სტალინის დროშით დიადით,
მძლავრნი მკლავით და გონებით,
არწივნი, ვეფხვნი, ლომგულნი,
სავსენი ზეშთაგონებით,
მტერთან საომრად მიდიან,
მიდიან ლეგიონები!

და გამარჯვება ჩვენია!
მედგრად და თავმოწონებით,
იმგვარად, ვით ერთი კაცი,
წამოდგნენ მილიონები.
მტერთან საომრად მიდიან,
მიდიან ლეგიონები!

***
ლეგენდარული შენი დიდება...

ლეგენდარული შენი დიდება
მე მაჯადოებს გადამეტებით,
მაგრამ მე იგი არ მეზიდება
ხელაღებით და თავგამეტებით.

რაა დიდება? ეს იგივეა,
რაც აღელვებულ ზღვების ხმაური,
მისი ნამდვილი გული ცივია,
გული კი გზაა და მეზღვაური.

იგი რუპორის არის ხაზგასმა,
მაგრამ თანაბრად იზრდება ლანდი,
ჯერ წმინდა ნიჭი, დიდი ფანტაზმა,
შემდეგ საბირჟო პრეისკურანტი.

მაგრამ თუ შენში არის გენია,
და ისიც კიდევ გაუგებარი -
ბრძოლაში ბედი არ გიწერია,
შენ არ მიგიღებს ბირჟა მყეფარი.

***
ლეგიონები

დამკვრელებს
ვაშა! სალამი!
ქართველი თუ ალჟირელი, -
მტრისათვის მწარე წალამი,
გუგუნებს კომკავშირელი.
- არა მორჩილი მონები,
არამედ შიშ-შთამგონები,
ამფეთქებლები მოდიან,
მოდიან ლეგიონები!
დამკვრელებს,
როგორც წესია,
ძმად არ წამთ უიმედონი.
ჩვენი მზე რიონჰესია,
ჩვენი გზა - რკინა-ბეტონი.
ასწი მკლავით და გონებით
ხუთწლედიანი ტონები:
აღმშენებლები მოდიან,
მოდიან ლეგიონები!
გმირული
ტემპით ვაშენოთ!
ვთესოთ! ავკრიფოთ! ვიღონოთ!
არ ვარგა, - გადავაშენოთ,
სხვა - კარგი გამოვიგონოთ!
არა მორჩილი მონები,
არამედ შიშ-შთამგონები,
შეჯიბრებისთვის მოდიან,
მოდიან ლეგიონები!
ხელდაკრეფილი
და მუნჯი
მოწმე არავის სჭირდება:
აქტივობაა საუნჯე,
როს მტერი აგიხირდება!
არა მორჩილი მონები,
არამედ შიშ-შთამგონები,
ჩვენს დასაცავად მოდიან,
მოდიან ლეგიონები.

***
ლენინგრადს

აი აქ, ამ ქალაქისთვის
გაიმართა დიდი ბრძოლა,
დიდებული ქალაქია,
მთელი ერთი ქვეყნის ტოლა.

ხუროთმოძღვართ იგი წყალთა
სარკეებზე აუგიათ,
ხიდეები გადუჭიმავთ
და გრანიტი დაუგიათ.

იცქირება იგი სახლთა
მშვენიერი განრიგებით,
თვალს იტაცებს თავის მძლავრი
ქარხნებით და ფაბრიკებით.

მრავალ ათასეულ მუშის
და სწავლულის სდგას ქალაქი,
მას უმიზნებს საზარ ბრჭყალებს
ველურ მტერთა ხროვა შმაგი.

ჰა, ზარბაზნით აგრიალდა
თოვლიანი ტყე და ველი,
ელვა გამსკდარ ყუმბარისა
ერთ სიკვდილის ელავს ცელი.

ხმა საბრძოლო შეძახილის
და ტკივილთა დაძახება,
დაცემულთა ოხვრა, კვნესა
და ჯავშნების დაჯახება.

ხმა სატანკო მოტორების,
ომი გრგვინავს დაძაბული,
გულცივია მხოლოდ ზეცა
მშვიდი და სულგანაბული.

გადალახვა საფრთხეების
მთელ მსოფლიოს აღფრთოვანებს,
ცეცხლი არტილერიისა
ვერაგ მტერს ჟლეტს და ხმოვანებს.

მედგრად ტყვიის და ყუმბარის
მაყრუებელ სკდომის ხმაში,
საარაკო პირობებში,
ამ ცეცხლში და ამ ყინვაში,

უშიშარი მებრძოლები
შეუმკრთალნი წყალთა ქაფით,
საპონტონო ხიდს აგებენ,
ზღაპრულ ნებით და სისწრაფით.

და ხიდეზე ჩვენი ჯარი
გადასცურდა, როგორც ლავა,
სქელი ნისლის თეთრი ორთქლი
არემარეს მოეზღვავა.

აქ ვერ ითვლი ბრძოლის წუთებს,
საათს, წლების თანასწორის,
და არაა განსხვავება
აქ ღამესა და დღეს შორის.

აქ ვაჟკაცი ივიწყებს ძილს
და ამაოდ სასმელს აწვდით,
იგი სუნთქავს, ცხოვრობს, მაგრამ
ცხოვრობს მხოლოდ ბრძოლის განცდით.

რატი. როგორ იბრძოდა ის,
მასში ფეთქდა, როგორც ალი,
არა ქარი კავკასიის,
არამედ თვით ქარიშხალი.

მტერს მუსრავდა მარჯვეთ იგი,
შეულეწა ტანკის კარი,
აქ ისმოდა ბრძოლის ხმები
და ყიჟინი საომარი.

ვერ ითვლიდნენ მტერთა გვამებს
დაგროვებულს მთების ოდენ,
ცხედრებს შორის საკაცენი
ფრთხილად მიდი-მოდიოდნენ.

მოდიოდნენ ლენინგრადზე,
იქ ბრძოლებში იყო რატი,
ეხლაც მტრისთვის მიუდგომლად
დგას დიადი ლენინგრადი.

და ვერაგი ფაშისტები
უმზადებენ მაცდურ ბადეს,
უზარმაზარ შენობების
ახოვნებას უდიადესს.

აი აქ, ამ ქალაქისთვის
ეხლა მიდის დიდი ბრძოლა.
დიდებული ქალაქია,
მთელი ერთი ქვეყნის ტოლა.

ხუროთმოძღვართ იგი წყალთა
სარკეებზე აუგიათ,
ხიდეები გადუჭიმავთ
და გრანიტი დაუგიათ.

იცქირება იგი სახლთა
მშვენიერი განრიგებით,
იმუქრება თავის მძლავრი
ქარხნებით და ფაბრიკებით.

სდგას ქალაქი, სდგას განთქმული
უდიდესი, ღრმა ძიებით,
სახელოსნო მოვლენების,
მბორგი რევოლუციებით.

მრავალ ათასეულ მუშის
და სწავლულის სდგას ქალაქი,
მას უმიზნებს საზარ ბრჭყალებს
ფაშისტების ხროვა შმაგი.

სამშობლოსთვის, სტალინისთვის
სხვებთან ერთად იბრძვის რატი...
ლენინგრადი აღელვებს მას,
მშვენიერი ლენინგრადი.

***
ლენინგრადში

ეს რამდენიმე დღეა
და რამდენიმე ღამე,
რაც გაოცებულ თვალებს
არ ეკარება რული,
ნევა - შუქების ტყეა,
სფინქსი - ცოცხალი რამე,
თეთრთა ღამეთა რკალებს
დღე ედარება სრული.

ყოველ ნაბიჯზე ვხვდები
აღფრთოვანებულ პუშკინს,
ის ნაპირებზე მიდის,
ახალ სახეებს ხედავს,
სუნთქვა მოიკის ტბების,
სუნთქვა ყოველი ბუჩქის,
ატორტმანება ხიდის
სცდება ბრინჯაოს მხედარს.

იქ, იმ ბრინჯაოს გვერდით,
აკადემიის გულში,
ჩემი საღამო ჰქუხდა,
როგორც მღელვარე ჩანგი.
აკადემია მკერდით
ჩემს ჩანგს იცავდა გუშინ,
აღფრთოვანების დუღდა
დაუვიწყარი ჰანგი.

მე დარდი მქონდა ერთის:
ჩვენთან არ იყო მარრი,
ის სნეულებათ ტყვეა,
რა არ უშხამავს წამებს!
შავს მოლანდებას ებრძვის
მუხის მფარავი მკერდი,
ეს რამდენიმე დღეა
და რამდენიმე ღამე.

***
ლენინის ორდენის მიღების დღე. 1936 წ.

ნახტომი ვის ჩვევია ვეფხვისთანა,
გამოხედვა ვის აქვს არწივისთანა,
მნათი ცაზე არ იქნება მზისთანა,
მგოსანი კი გალაკტიონისთანა.

შვენის ყაზბეგს მოგიზგიზე ცისკარი,
შვენის არაგვს ძველი არაგვისკარი,
შვენის ზეცას მზე მსოფლიოს ოდენი,
გალაკტიონს კი - ლენინის ორდენი.

***
ლერწამო! ვერ მოგჭერ ..

ლერწამო! ვერ მოგჭერ
ოცნებაო ჩობნის,
ეს ფოთოლი ზოგჯერ
ადამიანს ჯობნის;
სად არ ვიყავ: სიბრძნეს
თაყვანს აღარ სცემენ,
ფოთლებმა კი მიგრძნეს,
შრიალს მაგებებენ.

***
ლექსი, დაწერილი უამინდობაში

რა ამაოდ ძლევას ფიქრობს
რღვევა ელვის სარკეთა.
ვერ დამძალავს, ვერ შემიპყრობს
შიში, სასოწარკვეთა.

რა ამაოდ გზას იახლებს,
რომ წაშალოს საზღვარი.
ვერაფერსაც ვერ დამაკლებს
ღვართქაფი, ნიაღვარი.

ამაოდ ხმას ნიაღვარი
ქუხილად გადააქცევს,
ვერრაგვარი, ვერრაგვარი
გრიგალი ვერ წამაქცევს.

თუ საქვეყნო, არ-ამაო,
ზრუნვა გულს არ შორდება -
მითხარ, ზღვაო, შავო ზღვაო,
რა არ გამოსწორდება!

***
ლილიან ფრთებით

აჰა მშვენება! ოჰ, ეს ცისკარი
ოცნებამ ბაგით გაგაანგარა.
შემოგახვია შავი ზღვის ქარი
ლილიან ქარად - ბაგეანკარა.

მოგცა ლურჯი ცა და მინანქარი,
გადაგაქცია ლილიან ქარად,
ნუ გვიანდებით, ნუ გვიანდებით,
ეშვება ღამე ლილიან ფრთებით.

***
ლოგოგრიფი

სდგება ხუთი ნაწილით
ჩემი დიდი სახელი,
იმერელი გახლავართ,
საჩხერით გეახელი.
პირველ ანბანს მომაცლით?
სულ პატარა გავხდები,
სათამაშო ბავშების,
ავხტები და დავხტები.
კიდევ ანბანს მომაცლით?
ვიტყვი: ჩემზე ახია.
და რუსული „მაშ, როგორ?“
სწორედ მოსაძახია.
ბოლოს ჩვენში იციან
სიტყვის პირის ბრუნება,
რას იზამთ, ასეთია
ზოგიერთის ბუნება.

***
ლოდთან

საბაოფთ ბინაში
მშვიდად გეძინა შენ,
ეკვდერის დაფნაში
სანთლების წინაშე;
და გედი მხევალი
ოცი წლის შობიდან
ეხლა უსულოა,
როგორც ნიობიდა:
აღარც სიყვარული
ძეგლთან აღარ მოდის,
იგი განისვენებს
ქვეშე ამა ლოდის.

***
ლონდონი სდუმს...

ლონდონი სდუმს. არ აქვს გრძნობა
როგორც სიჭაბუკეში.
კატასტროფა, კატასტროფა
და არსაით ნუგეში.
იგი ფიქრობს: „მოსკოვიდან
მწარე წვიმა მასველებს
აი ცნობა, გულო ჩემო,
შენ რომ არ მოგასვენებს“.

***
ლოცვაზე უფრო

ახლოვდება შორი მგზავრი,
გზა სივრცეში გროვდება!
ელექტრონის სუნთქვა მძლავრი
ჰაერს არ მოშორდება.

აფეთქდება უცებ გაზი
და კივილით შედგება,
რომ ლოცვაზე უფრო ნაზი
იყოს ეს აფეთქება.

***
ლოცვისთვის

ვით ლოცვა, ედება საღამო მთის კალთებს.
შორს ქარი გაჰკივის, ბნელდება თანდათან.
მე გავალ ამ ქარში, გავიტან ამ ვარდებს
და შენი ლოდინის სიმღერას გავატან.

ასეთი ვარდებით ივსება აუზი,
დარეკა გრიგალმა და ხმები გარეკა:
წმიდა არს, წმიდა არს, წმიდა არს ქაოსი!
შენ, ჩემო გენიავ, გრიგალმა დარეკა!

***
ლუმანიტე

მეტი გზა არა
დარჩენია რა!
თვეზე მეტია,
სად არ იარა,
სამუშაო კი
ვერსად ვერ ჰპოვა,
გულის სიმხნევემ
ის მიატოვა.
მზადაა ახლავ
წყალს მისცეს თავი,
მან გადაწყვიტა...
და უცებ ზვავი,
ხმათა მოვარდნა:
“იყიდე
“ლუმანიტე!”
“ლუმანიტე!”
“ლუმანიტე!”
იყიდე
“ლუმანიტე!”
და შეიცვალა
დღე სულ სხვაგვარად,
ახალ იმედთა
მძლე ნიაგარად.
როგორც დაცემის
და ავზნეობის,
რცხვენია თავის
სულმოკლეობის.
მეტი გზა არა
დარჩენია რა,
ბრძოლით დააცხროს
გულის იარა.

***
ლურჯა ცხენები

როგორც ნისლის ნამქერი, ჩამავალ მზით ნაფერი,
ელვარებდა ნაპირი სამუდამო მხარეში!
არ ჩანდა შენაპირი, ვერ ვნახე ვერაფერი,
ცივ და მიუსაფარი მდუმარების გარეშე.
მდუმარების გარეშე და სიცივის თარეშში,
სამუდამო მხარეში მხოლოდ სიმწუხარეა!
ცეცხლი არ კრთის თვალებში, წევხარ ცივ სამარეში,
წევხარ ცივ სამარეში და არც სულს უხარია.
შეშლილი სახეების ჩონჩხიანი ტყეებით
უსულდგმულო დღეები რბიან, მიიჩქარიან!
სიზმარიან ჩვენებით - ჩემი ლურჯა ცხენებით
ჩემთან მოესვენებით! ყველანი აქ არიან!
იჩქარიან წამები, მე კი არ მენანება:
ცრემლით არ ინამება სამუდამო ბალიში;
გაქრა ვნება-წამება, როგორც ღამის ზმანება,
ვით სულის ხმოვანება ლოცვის სიმხურვალეში.
ვით ცეცხლის ხეტიალი, როგორც ბედის ტრიალი,
ჩქარი გრგვინვა-გრიალით ქრიან ლურჯა ცხენები!
ყვავილნი არ არიან, არც შვება-სიზმარია!
ეხლა კი სამარეა შენი განსასვენები!
რომელი სცნობს შენს სახეს, ან ვინ იტყვის შენს სახელს?
ვინ გაიგებს შენს ძახილს, ძახილს ვინ დაიჯერებს?
ვერავინ განუგეშებს საოცრების უბეში,
სძინავთ ბნელ ხვეულებში გამოუცნობ ქიმერებს!
მხოლოდ შუქთა კამარა ვერაფერმა დაფარა:
მშრალ რიცხვების ამარა უდაბნოში ღელდება!
შეშლილი სახეების ჩონჩხიანი ტყეებით
უსულდგმულო დღეები ჩნდება და ქვესკნელდება.
მხოლოდ ნისლის თარეშში, სამუდამო მხარეში,
ზევით თუ სამარეში, წყევლით შენაჩვენები,
როგორც ზღვის ხეტიალი, როგორც ბედის ტრიალი,
ჩქარი გრგვინვა-გრიალით ქრიან ლურჯა ცხენები!

***
ლურჯი ხომალდი

ხომალდი ლურჯი, დაღლილი სახით
მოსული გუშინ, ისვენებს გვიან,
ადევნებული მთვარის მაზარით
ანძების ტყეში ლანდები ჰქრიან.
ხომალდი მიდის - როგორც ტაძარი,
მაგრამ არ მიდის, ლანდნი მიდიან.
დამშვიდდი, ზღვაო, იყავი წყნარად,
გადაქცეულო ლილიან ქარად.
და, ჰა, დაღალულ სულთა მკურნალი
დაფნისის სული, კრთომა ქლოესი,
უუძველესი ბაღის სურნელი
ჩემთვის მარადის უახლოესი.
ნუ გვიანდებით, ნუ გვიანდებით,
ეშვება ბინდი ლილიან ფრთებით.

***
მაგია მზისა...

მაგია მზისა, მაგია მთვარის
იყო ამ ქვეყნად, თუ აღარ არის.
უჩვეულოა მაგია ზოგი -
როს სიბნელეში რენტგენოლოგი
ეძებს და ამჩნევს ავადმყოფ მხარეს.
დარჩენილ ტყვიით - ტკივილებს მწარეს.
იგი ეპოქის არის მაგია -
მზეა, ჩვენია, ამხანაგია.

***
მაგიდა ალემბიკებით

აჩრდილმა მაღალ ლურსმნებს აჰკიდა
ჩონჩხები - ძვლები მაღალ რიგებით,
დაფარულია გრძელი მაგიდა
შავი წიგნით და ალემბიკებით.

ობობებიან კუთხეში დივანს
ვხედავ: ვით გჲოტე, ზის იქ სატანა,
გადაეზმანა კედლებს, აივანს -
და ღამემ სულში შემოატანა.

რას მოელიან ვარდები რგული?
ყვავილებს თიბავს ელვათა ცელი.
თენდება: ქარმა წაიღო გული
და ათას ცხრაას მეოცე წელი...

***
მაგრამ მე რა ვქნა

მაგრამ მე რა ვქნა, მე, ვისაც სული
მაქვს დაწეწილი მწარე ქარებით,
ვინც აღტაცება არ ვიცი სრული
არც სიყვარულით, არც მწუხარებით.

მე, ვისაც მტანჯველი აზრად გაუარს -
დაკმაყოფილდეს ისევ თბილისით,
ვინც ღამით დასწვავს შოპენგაუერს,
რომ უფრო მძაფრად იცხოვროს დღისით.

გადია, მე ხომ ღამის ლანდები
მიგვიანებენ საყვარელ ნდომას,
სიკვდილში როდი ვეჭვიანდები,
ვხედავ შეცდომას.

მე დემონები ქროლვით მარადით
მომაგონებენ დაფარულ შხამით,
რომ უიმედოდ მივქროდი ღამით
გატეხილ შუბით და მუზარადით.

***
მათ ბევრი ჰყავთ ხელოვანნი...

მათ ბევრი ჰყავთ ხელოვანნი,
განა მარტო როდენი?
მათ ახარებსთ სულიწმინდა
და მადონნას ლოდინი.
ამბობს: მხოლოდ გრძნობა მინდა
და მზე მცირეოდენი,
ცოტა - ქარის ოდენი,
ცოტა - ნეკის ოდენი!

***
მაიაკოვსკი

ულევი, უანგარიშო
შიშის და ჟრჟოლის ამტანი
შენს არემარეს, პარიჟო,
აშუქებს კაფე-შანტანი.

მაიაკოვსკი ბაღდათის
ლირიკა იყო ნათელი.
საღამოვდება, მზე ჩადის,
მზე ჩადის, მზე ბაღდათელი.

ბევრი მინახავს ტბის თვალი,
შუქგამჭვირვალე მცინარე,
ისეთი, ვით ხანისწყალი,
არსად მინახავს მდინარე;

შიგ ოქრო გადამეფანტა,
ჩავიდა, ჩანანინავდა,
შემდეგ დავხედე და სჩანდა,
რომ ოქრო ბსკერზე ბზინავდა.

და უფრო უანკარესი
მოულოდნელი შვენებით
უცებ გაბრწყინდა კონგრესი
მაიაკოვსკის ხსენებით.

***
მაინც დავიმსახურე

მთვარემ ღამე გაათია, კრთება შუქთა დინება,
ღამის სამი საათია, შენ კი არ გეძინება.

გავაცურეთ სადღაც ნავი სავსე ლურჯ ექსცესებით,
შეგაყვარე კიდეც თავი ამ უბრალო ლექსებით.

ეფინება გზებს სიმებად ლალთა ცეცხლი, საყურე,
შენი კარგი გაღიმება მაინც დავიმსახურე.

***
მაისი

მიმზიდველი და წარმტაცი ველი...
ნიავის ჰქროლა... ყვავილთ სურნელი
კვლავ ისევ მიყვარს...
ვხედავ, იმედებს გასხივოსნებულს,
ლხენა ეწვია გულის სიმს ვნებულს,
ვხედავ ტკბილს სიზმარს...
ოჰ, გაზაფხულო, სიცოცხლის მფენო...

***
მაისი (ნელი ნიავი)

ნელი ნიავი ტყის ფოთლებს
ეჩურჩულება, თავს ივლებს.
ნელი ნიავი გულს უხსნის
მაისის ფერად ყვავილებს.

აზურმუხტებულ მინდორზე
ნამი ათასფრად ბრჭყვიალებს,
მზე ამწვანებულს კორდს და ველს
სხივს აფრქვევს... თავს დასტრიალებს.

მალე, სულ მალე ბულბული...

***
მაისი ჰყვავის

მაისი ყვავის, ხარობს ხეხილი
ჯერ ქარისაგან არ დატეხილი
და ეუბნება მწვანე მდელოებს
ედემი მრავალ სადღეგრძელოებს.

ჩრდილების ქვეშ წევს შიშველი ევა,
იგი ხან წარმტაც ედემში შევა,
ხან ოცნებანი სწვავენ ქარისა,
დღეა ოცნების და სიზმარისა.

***
მაისის ვარდი

ზამთრის სუსხში,
ნისლ-ბურუსში
გახვეული, მზეს ველოდი,
არსით სჩანდა...

მას კუკურშივე მეხმა საზარმა,
შხამით აღსავსემ, დაუდეგარმა
წაართვა ფერი...
ნელის დუდუნით წვიმას ზეცა სცრის,
ცელქი ზეფირი აქა-იქ დაჰქრის...

***
მაისის ისრით

ამ ვარდობისთვის ვარდებით ვთვრები,
კარგია თრობა.
ო, მებრალება მე ჩემი მტრები,
არ ვიცი მტრობა.
მაისის ისრით იჭერს ამური
მოვერცხლილ ნავებს
და მთვარე, თეთრი სიასამური,
მირეკავს კრავებს.
არაფერია! ისევ ის მშვილდი
დახარის მდელოს.
იმ სადღეგრძელოს უზეცისშვილდი,
იმ სადღეგრძელოს.

***
მაისის ღამეს

მაისის ღამეს, გაბრწყინვებულ მაისის ღამეს
ლამაზ ლეილას ფანჯარასთან მე მივიპარე.
მე ფეხაკრეფით გავიარე ბაღის ბილიკი
და მეშინოდა, რომ ღამის ლანდს მპარავდა მთვარე...
მე შევიხედე ფანჯარაში. ლეილა ამ დროს
ფიქრს მისცემოდა უდარდელად წამოწოლილი,
სჩანდა, რომ რაღაც ოცნებებით შორს გატაცებულს
გულმკერდს ურხევდა და ჟინს გვრიდა სიამე ფრთხილი.
აი, წამოდგა... ტყის გედივით ყელმოღერილმა
ვარსკვლავთ გახედა დაფიქრებით და გაიღიმა,
იგი შვენოდა - ნაზი, როგორც პირველი ვარდი
და მკვირცხლი, როგორც უდარდელი მაისის წვიმა.
წიგნი მიაგდო, ბროლის თითით თმა გაიშალა,
შემდეგ გაიძრო ტანსაცმელი - ასძრა საბანი,
და მე სპეტაკი, ვით მაისის თეთრი ყვავილი,
წინ წამომიდგა ახალგაზრდა ქალწულის ტანი!
მაისის ღამეს, გაბრწყინვებულ მაისის ღამეს,
როცა ვარდები იშლებოდა, ყვაოდა ველი,
ბევრჯერ ლეილას ფანჯარასთან მიდარაჯნია,
ბევრჯერ მდენია ტრფობის ცრემლი შეუწყვეტელი.

***
მაისმა ისევ მომიტანა ლაჟვარდი ზღვები

მიასმა ისევ  მომიტანა ლაჟვარდი ზღვები,
მოგონებათა  სიხარული და უხვი  გრძნობა,
წამომყვა  ზვირტის მშფოთვარება და მზეთს დნობა,
თავს  არასოდეს ის ეარ  ვგრძნობ, ვით  გრძნობენ სხვები,

მე  განვიცადე ოკეანე, შორი ყინული
მათი  სიმშვიდე, მათი ვრცელი  აურზაური,
ისევ  სამშობლოშიც აღტაცებას ვგრძობ  მეზღვაური,
ისევ  სიმშვიდის სიხარულით  შემორკინული.

***
მალე ფერგადაშლილი...

მალე ფერგადაშლილი
ამწვანდება ტყე-ველი,
გაიშლება ყვავილი,
სურნელების მფრქვეველი;
გაცოცხლდება დაფნარი,
მთის მწვერვალი, ტყის პირი.
და დაივლის ნარნარი
გაზაფხულის ზეფირი.
წყნარი სევდა მეწვევა,
წამიღებს სიმთა ჟღერა,
ნისლით გამოერკვევა
ჩემი გულის სიმღერა.
ქვებს, ბალახებს დაატკბობს
ჰანგი თავისებური,
მკაცრი, მაგრამ ლამაზი,
ნაზი, მაგრამ ველური.
როდი მიყვარს გულისთქმა,
თუ ნაღველს არ ერევა,
ათას ხმაში ჩემი ხმა
ამ ხმამ განაცალკევა.
როდი მიყვარს გულისთქმა,
თუ გულმავე არ ჰპოვა,
ათას ხმაში ჩემი ხმა
ამ ხმამ განამარტოვა...

***
მამია გურიელის საფლავზე

თავ-დახრილი, მწუხარე, ვდგევარ მე შენს საფლავთან,
ცოცხალთ სამყოფ-ბინისგან უნუგეშოდ ლტოლვილი,
და ფიქრები გარშემო ირევიან თანდათან,
ვდგევარ აქ ყველასაგან დევნილ-უარყოფილი..

და საფლავში მდებარე, უფრო ახლო ხარ ჩემთან,
ვინემ ცოცხალთა გუნდი, ეგ გუნდი გარეწარი.
მინდა ბევრი რამ გითხრა, რის თქმას ვერ ვბედავ სხვებთან,
მაგრამ შენც დავიწყების გფარავს შავი ზეწარი..

მოგატყვილა ცხოვრებამ და სამარემდე გდევნა,
წაგართვა ყველაფერი, ჩაგიქრო ყრმობის დილა,
მხოლოდ ერთი სიკვდილის, მარადისობის ხვევნა
ცხოვრებამ ვერ მოგისპო, ყოფნამ ვერ დაგიჩრდილა.

ოჰ, მაინც მეცოდები, საშინლად მეცოდები,
ტკბობა და ნეტარება სიცოცხლეშივე გსურდა,
ქვეყნათ ვერ მოისმინე თანაგრძნობისა ხმები,
და მომავლის იმედი ისე გაგინადგურდა...

***
მამული

ცვრიან ბალახზე თუ ფეხშიშველა
არ გავიარე – რაა მამული?!
წინაპართაგან წავიდა ყველა,
სხვა ხალხის ისმის აქ ჟრიამული.

გაშალა ველი ნელმა ნიავმა,
და მელანდება მე მის წიაღში
მოხუცი მამა, მოხუცი მამა
სასხლავით ხელში დადის ვენახში.

აქ თითო ლერწი და თითო ყლორტი
მასზე ოცნებას დაემგვანება!
ისევ ამწვანდა მდელო და კორდი!..
დავდივარ… ვწუხვარ და მენანება!

***
მამული, გესმის, როგორ გეძახის?

მამული, გესმის, როგორ გეძახის?
ომმა შეცვალა დარის დარება.
ვაჟკაცს სიზანტე ეხლა ეძრახვის -
გასაგებია, რომ გეჩქარება.

სანატრელი დღე მალე დადგება,
შენ გაიმარჯვებ ყველაზე ჩქარა.
შთამომავლობას გამოადგება
შენ მიერ ბრძოლით განვლილი შარა.

***
მამულო, სიცოცხლეო!

სიცოცხლეო, მამულო! მძაფრი, არა-ფარული,
შვილთა შენთა ხმამაღლა სთქვან შენი სიყვარული;

სიცოცხლეო, სამშობლოვ! მტერი დაუნდობელი,
რომ თვალს არ გაცილებდა - ვიყავ წინამგრძნობელი.

აი, როგორ მოხდა ეს: ირიჟრაჟა თუ არა -
ალისფერმა სინათლემ ღრუბლებს გადაუარა.

ტყეში, სადაც ვიდოდა ტყისმკაფავი მცინარე,
ველად, სადაც ბაღებში ჩაფლულიყო მდინარე,

იყო დილა მშვიდობის და არ იყო ტკივილი,
ფრინველების გაისმა სტვენა, ჟივილ-ხივილი...

აფრიალდნენ საზღვარზე შავზე შავი სვავები -
ყუმბარათმტყორცნელები, მძიმე თვითმფრინავები,

სურთ რომ გადმოანგრიონ ხალხის ნახნავ-ნათესი,
ქალაქები, სოფლები, გზები უდიადესი.

იგი მტერი ჩვენი და მსოფლიოის მტერია,
მაგრამ მის უგონობას ბედი არ უწერია.

და ამაოდ ტანკები იძვრიან ყაჩაღებით,
ჩვენ მას უძლიერესი ცეცხლით დავეჯახებით!

რაკი მძლავრობს ხალხის ხმა და თავდაცვის გენია -
ვიცით, რომ საბოლოო გამარჯვება ჩვენია.

***
მან მოიტაცა ველები...

მან მოიტაცა ველები თოვლის
ფეერიული თვალით მნათები,
ხან ნიაღვარი ცხრაასხუთისა,
ხან პეტროგრადის ბარიკადები.
ყვიროდა ცეცხლი და კონონადა:
შენი მარადი სული, რუსული.
კვნესდენ ველები უკრაინისა
და კრემლი ცეცხლით გადატრუსული;
თუ მართლა წამის წყვდიადში წადი,
თუ მართლა სიკვდილს მიეცი ხელი -
საოცარია ეს წელიწადი,
საოცარია ცხოვრება მთელი!

***
მარადისი იმედი

იმედთა ძებნა გულის სიღრმეში,
მე არასოდეს არ მომწყინდება,
მგონია, არვინ არ გამიღიმებს,
უეცრად: შუქი გამობრწყინდება.
მადლობელი ვარ, ჩემო ვარსკვლავო,
სხვა ვარსკვლავები შენთან მკრთალია.
ჩემთვის ეს შუქი მოულოდნელად
აღმოჩენილი კაპიტალია.

***
მარგვლას რომ მორჩა გლეხობა...

მარგვლას რომ მორჩა გლეხობა
ისე, ვით წინად ხვნა-თესვას,
ამბავით გადაეღობა
აქ ნათესავი ნათესავს.

მღელვარე და ფეროვანი
ომმა შესწყვიტა რა ლხინი,
ომში წამსვლელის ხმოვანი
მოისმის ცხენის ჭიხვინი.

ო, არ იქნება, არ იგრძნოს,
წინათგრძნობა არ იცვლება,
ცხენი ხომ პატრონს ხმით იცნობს
და სწრაფად პასუხს იძლევა.

შეშფოთებაა!.. ფაშიზმის
ურდო - ურდოზე დინდება.
„ომი დაიწყო“ - ხმა ისმის
და ცხენიც აჭიხვინდება.

„ჩვენ წავალთ, თქვენ აქ დარჩებით,
შრომისთვის თავგანწირულნი.
შეგვმოსავს იქ გამარჯვებით
აქ თქვენი შრომა გმირული“, -

ამბობს წამსვლელთა ქუხილი,
ბანს სცემენ მთათა ციხენი.
სიფიცხისა და დუღილის
გაისმის ცხენის ჭიხვინი...

„- ეხლა კი, ძმებო, ნახვამდის“.
„- გამარჯვების გზა, მედგარი“.
ცხენს მოახტება, ლაგამს სცდის
და მიჰქრის, მიჰქრის მხედარი.

გულს ომში წასვლა უხარის.
გარდავლოს კლდენი, რიყენი,
ქარიშხალსა ჰგავს მქუხარეს
მგზნებარე ცხენის ჭიხვინი.

ბერავს ნესტოებს, გლეჯს ლაგამს,
ქარში გაშლილა ფაფარი.
მართლაც რომ დევგმირს მიაგავს
მხედარი... მიაქვს მთა-ბარი.

ყოველმა იცის: დიადი
გამარჯვებაა გვირგვინი.
დაბრუნებისას, ზვიადი -
ისმოდეს მერნის ჭიხვინი.

***
მარმარილო

აჰყვე კიბეებს - სადაც სფინქსი ქვებს ეფერება,
და შიშში გრძნობდე, რომ ახლოა ბედნიერება, -
ოჰ! რამდენია სიცოცხლეში ასეთი წამი!

სულში გენიით ატეხილი რეკავს ლერწამი,
და ვან-დეიკის ლანდებივით მწვანდება ღამე...
ოჰ! რამდენია, რამდენია ასეთი რამე!

აჰყვე ვარდისფერ საფეხურებს და აჰყვე ისე,
რომ შენს წინ სხივზე ლანდად იდგეს ყრმა დიონისე;
გრძნობდე, რომ ისევ უკვდავია თქვენი მსგავსება:

ერთნაირ სულში ერთნაირი მზის მოთავსება,
ერთგვარი სახე, ერთი ცეცხლი და სითამამე...
ოჰ! რამდენია, რამდენია ასეთი რამე!

აჰყვე ოცნებით მარმარილოს თლილ საფეხურებს,
სადაც ყოველ მხრით პრაქსიტელის თვალი გიყურებს, -
ცა სიყვარულის და სიცოცხლის ძვირფასი თასი.

და ყოფნა ასე, მოლანდება ასი ათასი,
რომ შენს გვირგვინზე წაშლილია შავი ნაპრალი...
ოჰ! რამდენია, რამდენია ამგვარად მთვრალი!

***
მარსი

გზაზე არ მოჩანს არსით,
მხოლოდ ქარი ჰქრის ნელა,
ცაზე ანათებს მარსი
და ქვეყანაზე ბნელა.

ცაზე სანთლები დარგეს,
ნისლში მოძრაობს არსი,
მძინარ მდინარის სარკეს
დასჩერებია მარსი.

სულ სხვანაირად იცავს
მის რონინებას თარსი,
უახლოვდება მიწას
და ისევ ჰქრება მარსი.

***
მარტო არა ხარ

ნუ ერწმუნები, ნუ ერწმუნები
ქალის ნაზ ღიმილს და თვალთა ცქერას,
იგი წაგართმევს სულის სიწრფელეს,
იგი მოშხამავს ციურ სიმღერას.
როდესაც იგრძნო, რომ ის გშორდება,
უტოლმეგობროდ მალე გაგრიყავს,
ნუ დაივიწყებ იმ მწუხარე დროს,
რომ მარტო არ ხარ, რომ სხვა ღმერთიც გყავს.
ნუ დაენდობი შენს ყალბ მეგობარს,
თავისუფლება ვინ დაიმონა?
ან იმათში ფეთქს მონური გული
და ან შენა ხარ იმათი მონა.
როდესაც იგრძნო, რომ მათი ხედვა
შენდამი წმინდა ყვავილებს ჰკარგავს,
ნუ დაივიწყებ იმ მწუხარე დროს,
რომ მარტო არ ხარ, რომ სხვა ღმერთიც გყავს.
რა არის კაცთა ქება-დიდება,
იგი ფუჭია და წარმავალი,
ბევრს ყოვლისშემძლე სწამდა დიდება,
რომ მოეხიბლა მით მხოლოდ ქალი.
წარვიდა ის დრო... დღევანდელი დღე
წარსულ იმედებს არ ჰგავს და არ ჰგავს.
წარვიდა ის დრო... მე მაინც მჯერა,
რომ მარტო არ ხარ, რომ სხვა ღმერთიც გყავს.
ოდეს დაჰკარგო თავშესაფარი,
არსით არა სჩნდეს ბინა ისეთი,
რომ იქ იპოვო შენ მყუდროება,
რომ იქ იპოვო შენ შენი ღმერთი,
ნუ დაღონდები... არსებობს მხარე,
სად თანაგრძნობაც არსებობს შენთვის,
იქ დაუდეგარ, მეოცნებე სულს -
ბინა ექნება მუდამ, ყოველთვის.
იქ მაღლდებოდა პეტრარკას სული,
იქ მუსიკობდა თვით დანტეს ქნარი,
ღელვამ შელლისა და ბაირონის
მხოლოდ იქ ჰპოვა ნავთსაყუდარი.
იქ რუსთაველის დატრიალებდა
შემოქმედების დიდი ნადიმი
და იქ რეკავდა უცნაურ გრძნებით
ბარათაშვილის მწუხარე სიმი.
ვაი მას, ვისაც მარტოობის ჟამს
ვერა რა შველის, ვერა რა იხსნის,
შენ კი, მძლეველო, მარტო არა ხარ,
და თვით წამებაც შენვე ღმერთად გქმნის.

***
მარტოობა

უპირველესი მომანიჭეს დაფნა მეფეთა,
იმ დღეს მოვიდა თეთრი თოვლი, და მარტოობა.
გავაღე კარი: თეთრი თოვლი შემომეფეთა,
მივხურე კარი: მარტოობამ დაისადგურა.

***
მას გახელილი დარჩა თვალები

მზეო თიბათვის, ყოფნა უმზეო!
მზე მიიცვალა ღია თვალებით!
ის მიიცვალა რაღაც უმწეო
და საოცარი გარდაცვალებით!
მას გახელილი დარჩა თვალები,
ოჰ! გახელილი დარჩა თვალები!
ის უცხო მხარეს გარდაიცვალა
და გახელილი დარჩა თვალები!
და ეს თვალები საღამოთა ხმას
უსმენდნენ ტანჯვით და მოკრძალებით:
მას გახელილი დარჩა თვალები,
ოჰ, გახელილი დარჩა თვალები!
რა ხდება იქით! საიდან ისმის
მგლოვიარეთა ქნართა: "მშვიდობით"?
უეცრად წყვეტენ სიმები სიცილს
უამინდობით... უამინდობით!
საიდან ისმის ჩუმი გალობა
და უღონობა სუნთქვის შემწყდარის,
წამების წყნარი წარმავალობა
და მოგონება ძვირფასი მკვდარის?
მიდის ზაფხული... ბაღში, მდელოში
სისინებს სიო, შრიალებს ნეშო,
მე ისევ აქ ვარ... საქართველოში!
რისთვის, ძვირფასო! რისთვის, ნუგეშო?
და ეს თვალები სერაფიმთა ხმას
უსმენდნენ ტანჯვით და მოკრძალებით,
მას გახელილი დარჩა თვალები,
ოჰ! გახელილი დარჩა თვალები!
მივალ, მიმყვება მე შენი ცქერა
და ხავერდებზე ეცემა ჩრდილი,
ყველგან უჩინრად ტირის ცერერა,
თვალები ცივი და გახელილი.
ღირდა თუ არა სხვა სიცოცხლეზე
ოცნება ჩუმი და ფერმიხდილი?
მე გზა არ ვიცი უახლოესი:
ერთადერთი გზა არის სიკვდილი.
მას გახელილი დარჩა თვალები,
ოჰ, გახელილი დარჩა თვალები!
ის უცხო მხარეს გარდაიცვალა
და გახელილი დარჩა თვალები.

***
მას სიკვდილის დროს ეჩვენებოდა

მას სიკვდილის დროს ეჩვენებოდა,
რომ სული, ხორცით განშორებული,
ცისა ლაჟვარდში დასრიალობდა,
სადაც შუქს ჰფენდა ვარსკვლავთ კრებული
და გადაცურდა უსაზღვრობაში
თავისუფალი, ფრთამოელვარე,
და დავიწყების წმინდა უფსკრულში
გადადნა ზრუნვა და ფიქრი მწარე...
და ღიმილს ჰგვრიდა მას ქვეყნიური
ყოველი ტრფობა, ყოველი ვნება,
რა უქმად სჩანდენ ყოფნის დღეები,
რა ფუჭი იყო კაცთა დიდება.
აქ არ სუფევდა კაცთ სიხარული,
არც კაცთა ვრცელი ტანჯვა-წვალება,
და სიკვდილის დროს გაჰქრა ყოველგვარ
გამოცანათა იდუმალება.

***
მას შემდეგ, რაც ზღვა და მიწა...

მას შემდეგ, რაც ზღვა და მიწა
მოსწყდნენ სამშვიდობო კერას,
ერთი წუთი და წამიცა
საუკუნეთ უდრის ჟღერას.

სადიდხანოდ სარაინდოს
დასძახოდეს ცივი ქარი:
„ძმამ თვისი ძმა არ დაინდოს,
მეგობარმა - მეგობარი.

სიკვდილი მას, ვინც გასცვალოს
სიყვარულში მტრობის ბნედა,
მას, რომელმაც შეიბრალოს
ძმა, მამა და თუნდაც დედა“.

პირველი ძმა:
„ნუთუ მოგკალ... და მე ძმა ვარ?“
მეორე ძმა:
„მომკალ, მაგრამ იყავ მცნობლად,
ქართლში შენ არც პირველი ხარ
და არც უკანასკნელი ხარ,
როს ძმა ძმას ჰკლავს დაუნდობლად“.

აწ სამშობლოს არე-მარეს,
მტრისთვის გზა აქვს ჩაკეტილი:
ახსოვს ის დრო, როგორც მწარე,
საშინელი გაკვეთილი.

***
მასთან არიან

საღამოს ნისლი შემხუთველად
თბილისს ფარავდა,
როცა გაისმა ჰანგი ხმათა
გულშემზარავთა.

ის ატივტივდა მიწყნარებულ
ჰაერში გაბმით,
აყვირდნენ შემდეგ საყვირები,
გრძნეული ამბით.

კაცი შეჩერდა. მოიხადა
მწუხარედ ქუდი.
ბნელ, უმოძრაო ამოხედვით
შეჩერდა წუთი.

იხედება წინ... რა დიდია
ტკივილი გულის!
რა რიგად ღრმაა მწუხარება
ხალხის ერთგულის!..

და გუგუნებდნენ, გუგუნებდნენ
კვლავ საყვირები,
ჰაერს ერთვოდა გულისცემა
განახშირები.

გულს რაღაც სწურავს, მძიმე ცრემლი
თვალს მოაჯერდა.
თვით ის, მარადის მიმავალი,
თვით დრო გაჩერდა.

მოულოდნელად, ოჰ, რა ძალა,
რა გული ჩაჰქრა!
მან თქვა თავისი მოწოდება,
მან ცეცხლი გაჰკრა.

აწ იგი, ვისაც დაღლისათვის
დრო არა ჰქონდა,
გადაიღალა და გაჩუმდა...
მხარე დაღონდა.

არ დანებდება მაინც იგი
ღრმა მწუხარებას,
ვინც არ ჩვეულა ამნაირ დროს
გულხელდაკრეფას.

დიდი ლენინის აზროვნების
სინათლე მიწას
მიაღწევინებს სასურველს და
ბედნიერ მიზანს.

სტალინის ფიცი მისი მტკიცე
საწინდარია -
თავდადებულნი სამშობლოსთვის
მასთან არიან.

***
მასთან ბრძოლა

როგორა სწოვს ცოცხალ ბაგეს
მახრჩობელი იგი ჩრდილი,
შეუშფოთდა მოქალაქეს
სიცხადე და ღამის ძილი.
საზიზღარი! მისმა ჩრდილმა
დღე დაბინდა. მოსჩანს ზანტი,
უბოლოო კინო-ფილმა, -
მიხაკისფერ დღეთა ლანდი.
საწამლავით ხელში მოსულს,
მას სიკვდილი მისდევს მხლებლად,
ომს აჩაღებს ბარბაროსულს,
ხალხს ეკვეთა საწამებლად.
უნდა გაჰქრეს სიმწრის ღერი,
მძიმე სულის მძიმე ქროლა.
ეხლა არის ყველაფერი -
მასთან ბრძოლა, მხოლოდ ბრძოლა.

***
მატარებელში

მთები აჭრელდა როგორც ჟირაფი,
მატარებელი მიჰქრის ბინდებად,
ახლა იწყება წიფის გვირაბი,
თქვენ ხომ არაფრის შეგეშინდებათ?

***
მატარებელში (სიახლეთ ნიაღვარი)

სიახლეთ ნიაღვარი
რას ნიშნავს ჩვენს მხარეში -
გეტყვით თუნდაც ამგვარი
უბრალო ანგარიში:
მღელვარე წყალვარდნილის
ლტოლვას სადარებელი,
სწორი გზით გავარდნილი
მიჰქრის მატარებელი.
მიაქვს ქალაქს ხორბლები,
სოფლად - ქარხნის გენია,
უსწრაფესი ბორბლები
მსოფლიოს არ სმენია.
მშენებელთ ხმოვანების
თუ რა სიხალისეა -
ამნაირ გაქანების
ხილვაც საკმარისია!

ნგრევათა ნიაღვარი
რას ჰგავს უცხო მხარეში -
გეტყვის თუნდაც ამგვარი
უბრალო ანგარიში:
ჭინჭრით გადაბარდნილი,
ნანგრევს სადარებელი,
ხრამში გადავარდნილი
გდია მატარებელი.
გულს დაჰყრია ხორბლები,
ბედი არ უწერია;
უმოძრაო ბორბლები
ცისკენ აუშვერია.
საშინელი ზმანების
რა გზა, რა კრიზისია -
ამგვარი „წვრილმანების“
ხილვაც საკმარისია!

***
მატარებლიდან

შორით გამოჩნდა ფოსტა,
იჭერს წერილებს მაღლით
გაჩერებული ხბოსთან
ბიჭი პატარა ძაღლით.

გვიან ყვავილთა რიგით
ბაღი თანდათან ცხრება,
აქეთ - სადგური. იქით -
მშვიდ სოფლელების კრება.

მოდის სოფელი, როგორც
დამსვენებელი ჩრდილი,
რაღაცას მღერის გოგო
მშვენიერი და ზრდილი.

აჰა, ღამდება. ბიჯი
და - აქვე არის სახლი.
მიდის წერილით ბიჭი,
ხბო და პატარა ძაღლი.

***
მაღალ მთაზედა ავაგე სასახლე ახალ-ახალი

ციკლიდან „რევოლუციონური საქართველო“

მაღალ მთაზედა ავაგე
სასახლე ახალ-ახალი,
ლითონზე უფრო მაგარი,
პირამიდებზე მაღალი.

ხალხისთვის სამარადისო
ღიაა მისი კარები:
მე მის უსაზღვრო სიყვარულს
და ნდობას დავემყარები.

მასში პოეტის უკვდავი
დიდება დაისადგურებს,
ვერც დრო, ვერც ჟამთა სიავე,
ვერც ქარი გაანადგურებს.

***
მაღალ მთიდან ნიავი ჰქრის ..

მაღალ მთიდან ნიავი ჰქრის,
გიფრიალებს მხრებზე შალი,
შენი ხილვა სინანულს მგვრის:
ო, ვერ სწყდება შენს მხრებს თვალი.

მთის ნიავი სხივს აქანებს.
თითქო ეხლა ყელ-მაღალი,
მაღალ მთაზე აგიყვანეს
დიდებული მესხის ქალი.

ნეტავ ზრუნვამ დიდზე დიდი
მოსაწევი და სართველო,
მთიდან მთაზე გასდოს ხიდი -
რომ შენ შეგხვდე, სანატრელო!

თუ არა და რა არის ის,
რომ გჭვრეტ, და ვერ გწყდება თვალი?
მაღალ მთიდან ნიავი ჰქრის,
გიფრიალებს მხრებზე შალი!

მზეა და თვალთ მიბნელდება!
მეჩვენება შორი მხარე,
ვხედავ შორს ზღვას. უცებ ჩნდება
ფრთები... ფრთები მოელვარე.

მაგრამ თითქო უცებ გრძნებით
შებოჭილი მდუმარება
მოვერცხლილი იალქნების
ელვარებით იფარება.

და შეირხა ხომალდების
მშვენიერი, თეთრი მხარე,
ახმაურდა ზღვის კალთები,
ახმოვანდა არე-მარე.

აფრიალდა ძველი ქართლის
საბურველი და თავხურვა,
დაიძრა და ულაჟვარდეს
სიშორეში იწყო ცურვა.

მილივლივებს ჩქერი გრძნობის,
ხომალდების თეთრი ჩქერი,
ეს საიდან გაჩნდა ყრმობის
მოსიზმრება მშვენიერი?

ეს საიდან კვლავ ჩვენი მთის
და ჩვენი ზღვის თრთის შრიალი?
შავი ზღვიდან ნიავი ჰქრის,
გიფრიალებს მხრებზე შალი.

ზღვის ნაპირით მოჭრილ სიოს,
თან ფიქრები მოსდევს ბასრი:
მთელ მსოფლიოს, მთელ მსოფლიოს
ნეტავ ერთი ჰქონდეს აზრი.

ეს მოხდება, აქ ძლიერი
სიხარული მოვა - ველი!
მზეს დაბნედდა ეგ იერი
და მაღალი შენი ყელი.

გულთან ჩანგი გშვენის მწველი,
შენი სანდო ამხანაგი,
ო, ასეთი ერთი ყელი
და ასეთი ერთი ჩანგი!

ტკბილ სიზმარში მე მომესმის
გარდატეხათ ხეტიალი.
შავი ზღვიდან ნიავი ჰქრის,
გიფრიალებს მხრებზე შალი.

მთვარემ ახალ გზას მიმართა,
მოიშორეს მთებმა ბური,
და ჰა, თვალწინ აღიმართა
მოძრაობა ვაჟკაცური.

სიცოცხლეა ხევთა შორის,
შორს მოისმის ახლის გრძნობა,
ამოძრავდეს, დე, ილორის
წინანდელი გიორგობა.

ღელვას ვამჩნევ ზღვას შესწავლილს,
მაგრამ მაინც ჯერ არ ცხრება,
და ედრება დღესასწაულს
უდიდესი გამარჯვება.

მე გიცანი. შენ იყავ ის:
შენით გულს ედება ალი.
შავი ზღვიდან ნიავი ჰქრის,
გიფრიალებს მხრებზე შალი.

შავი ზღვიდან ნიავი ჰქრის,
გიფრიალებს მხრებზე შალი,
შენი ცქერა სიხარულს მგვრის,
ვერ მაშინებს მომავალი.

***
მაღაროებში

შევედით ვიწრო გამოქვაბულში,
სადაც მზის შუქი ვერ მოატანდა
მალე მაღალი მემაღაროე
სანთლის კიაფში გადაილანდა.
მომყევით, - გვითხრა, და ჩვენ გავყევით.
ლოდები იდგა სულთამხუთავი,
აგერ მუშები და წერაქვები,
მრავალ სინათლედ ალი მბჟუტავი.
მქუხარედ, როგორც რევოლუცია,
გადმოდიოდა ქვები ლოდებად,
რომელთ ქვეშ მალე დაიმარხება
კაპიტალიზმის გაბოროტება.

***
მაღაროში

დაკარგული პოლიუსი
ირევა სიბნელეში,
როგორც მერყევი ბრბო.
შორიდან მოდის დღის სინათლე,
როგორც ცივი თვალი.
სინესტეში
მოსალოდნელია ბიბლიური წარღვნა.
აქ, სადღაც დამალულია
გრძნეული ოქრო.
ადამიანები ქედმოხრილნი და ოფლიანნი
ეძებენ მას.
მას,
რაზედაც ჩუმათ არიან.
ისინი კვნესიან მხოლოდ
და თხრიან მაღაროს.

***
მაშ, გაუმარჯოს!

მაშ, გაუმარჯოს, დღევ დღევანდელო,
შენს შეუცდომელ და მტკიცე რწმენას,
ჩვენ ხომ ვსცდილობდით ბედნიერების
თავისუფალი შრომით შერჩენას.
ჩვენ ხომ გვინდოდა, აქ ნაპერწკალი
ქურის გულიდან ამორღვეული
ანთებულიყო თანაბარ შუქით;
ძირს, ძირს სიბნელე! იყოს წყეული!

***
მახაჯირი

ჩემმა სამშობლომ
მშვენიერმა,
რაც ნახა ჭირი,
რაც მახინჯთაგან
განიცადა
ჟამთა მოღრუბლვით,
რაც ნახა ჭირი,
ვიგონებ მას
მე, მახაჯირი.
მშობლიურ მიწის
ერთი მუჭა
თან მიმაქვს უბით.

დაგვსაჯა ბედმა,
იმ შავბედმა,
და გასაჭირი
გაჟღინთა ნისლის,
ცრემლებისა
და სისხლის გუბით.
თიხას დიხაშხოს,
თუ ფხვიერსა
ვგრძნობ, მახაჯირი.
მშობლიურ მიწის
ერთი მუჭა
თან მიმაქვს უბით.

რა დამავიწყებს
ფირუზისფერს
ტყესა და ნაპირს,
მაღალ მთებითა
და ერცახუს
ვარსკვლავით ტყუბით,
ჯახში, ჯახირში,
ჭაობებში,
ხაშმში - მახაჯირს -
მშობლიურ მიწის
ერთი მუჭა
თან მიმაქვს უბით.

რაა გარშემო?
სევდა, ანძა
და მოაჯირი.
ქანაობს გემი
ქარისა და
ტალღების ჩხუბით.
რა საჭიროა,
სადაც მივალ
მე, მახაჯირი,
მშობლიურ მიწის
ერთი მუჭა
თან მიმაქვს უბით.

ცაზე ღრუბლების
მობნეული
წყება ხშირ-ხშირი,
ცივა და ბაქანს
წვიმა ასხამს
ღრუბელთა რუმბით...
ვერ ვეღირსები
ჯარს და ჯირითს
მე, მახაჯირი...
მშობლიურ მიწის
ერთი მუჭა
თან მიმაქვს უბით.

იმედს არასდროს
არა ჰკარგავს -
ვინც ომს აპირებს;
უიმედოა
მხოლოდ ქაჯი
თვალირიბ უპით.
ერთი იმედი
უცხო მხარეს
მიმაქვს მახაჯირს,
მშობლიურ მიწის
ერთი მუჭა
თან მიმაქვს უბით.

მალე მაისის
მხურვალე მზე
სხივებს დააჭერს
და არემარე
მოირთვება
ყვავილთა ჯგუფით.
რომ გამახსენდე,
გაზაფხულო,
მიმაქვს მახაჯირს,
მშობლიურ მიწის
ერთი მუჭა
თან მიმაქვს უბით.

არა, არაა
ყველა გზები
გადანაჭერი,
მჯერა მხურვალე
მზე დაგვიცავს
ელვარე შუბით.
თვით სამარეშიც
ამას ვიგრძნობ
მე, მახაჯირი,
მშობლიურ მიწის
ერთი მუჭა
თან მიმაქვს უბით.

როცა წარსდგება
დიდებული
მომავალის პირს
აფხაზი მზითა,
ოსმალო კი
ჭუჭყით და წუმპით -
აი, იმ დღისთვის
დღეს განწირულს
მიმაქვს მახაჯირს,
მშობლიურ მიწის
ერთი მუჭა
თან მიმაქვს უბით.

გარდავა ბნელი
უფსკრულების
მღვრიე ნადირი.
აღმოსავლეთი
მოირთვება
ცისკრის ალუბლით,
მომავალ დროშებს
ეხლავე ვგრძნობ
მე, მახაჯირი;
მშობლიურ მიწის
ერთი მუჭა
თან მიმაქვს უბით.

თუ გაიელვებს
იმათ თვალწინ
ჩვენი ხანჯალი,
ჩონგურს ძველებურს
თუ სიმები
ისევ გავუბით,
კვლავ შემოვძახებ
ძველ სიმღერას
მე, მახაჯირი.
მშობლიურ მიწის
ერთი მუჭა
თან მიმაქვს უბით.

იმ ნადირობით,
ცხენოსნობით,
ხმით პირდაპირით,
ღვინით, სიმღერით,
მშვიდობიან
სუფრით, საუბრით,
სტუმრებთან ერთად
ვერ დავტკბები,
მე, მახაჯირი...
მშობლიურ მიწის
ერთი მუჭა თან
მიმაქვს უბით.

აწიოკების
და დანგრევის
ხანგრძლივი ძირი...
მე მაგონდება
მამა, დედა
ნათელი შუბლით.
იმათ ფერფლს მარად
ვენაცვლები,
მე, მახაჯირი,
მშობლიურ მიწის
ერთი მუჭა
თან მიმაქვს უბით.

აი, რას ვეტყვი
აფხაზეთის
მომავალ გმირებს:
არც უსასო ვარ,
არც ცრემლები
მდის ღაპა-ღუპით,
ჰგრძნობდეთ, მოძმენო,
მწუხარებით
ჩვენ, მახაჯირებს,
მშობლიურ მიწის
თვითო მუჭა
თან მიგვაქვს უბით!

***
მახსოვს

მახსოვს: ჩემ შემშლელ მწუხარების ჟამს
ჩემებრ მწუხარეს ვეწვეოდი მთას,
და ღამე თავის სილამაზეში
შემომახვევდა მშობლიურ კალთას.
სევდიანი და დაფიქრებული
ცის უდაბნოში სცურავდა მთვარე,
სცურავდა მთვარე და თეთრი ნათლით
ივერცხლებოდა გარს არემარე.

თეთრი ზოლები შორი მთებისა
იკარგებოდენ ცისა სიღრმეში
და ხის ფოთლები ფერხულს უვლიდენ
ნიავის ველურ სიხალისეში.
ქვევით კი, ნისლით შემოსუდრული
და მოწყენილი ოხრავდა მტკვარი,
ნაწყვეტ-ნაწყვეტად ისმოდა გმინვა,
ძლივს გასაგონი, ძლივს ამომსკდარი.

მე კი ვცდილობდი არ გამეგონა
კაცთა გულიდან ნაფეთქი ხმობა -
ღამის უსივრცო საკურთხეველთან
იკარგებოდა კაცთა ობლობა.
მე ღამის სახეს უფრო ვწვდებოდი,
ვინემ კაცისას, როცა ნარნარი
ცის უდაბნოში სცურავდა მთვარე,
ციდან ძახილი მესმოდა წყნარი.

მეხატებოდა წარმტაცი მხარე,
რომლის არ არის ამ ქვეყნად ფასი,
რომელს ამშვენებს მთვარის ნათელი
და აფერადებს ვარსკვლავთ კისკისი.
მთვარევ, შენ იცი ეს საიდუმლო,
რომელსაც გულით დავატარებდი,
ქვეყანას უშნოს და ულაზათოს
შენს მინაზებულ შუქს აფარებდი.

არ იყო შენთვის არც საუკუნე,
არც წელიწადი, არც ერთი წამი.
იყო უკვდავი მშვენიერება,
განუსაზღვრელი იყო კამკამი.
იყო ის გრძნობა გამოუთქმელი,
რომელიც მხატვარს ვერ შეუქმნია,
შემოქმედის ხელს გამოუსახავს
და ადამიანს ვერ შეუგნია.

შენ იცი მხოლოდ, თუ რასაც ვგრძნობდი
მარტოობაში შუაღამისას,
რომ ღამის სახეს უფრო ვწვდებოდი,
უფრო ვწვდებოდი, ვინემ კაცისას.

***
მახსოვს ზამთრის შეღამება...

მახსოვს ზამთრის შეღამება
სიჩუმე და ბინდი ჩქარი.
ძლივს ანათებს სარკმელს ჭრაქი,
სარკმელთან კი სტირის ქარი.
ვწევარ ბავში ავადმყოფი,
ტანს ნაბადი მხურავს ზედა.
და იდუმალ მწუხარებით -
სასთუმალთან მიზის დედა.
„ჩემო ბიჭო! - ამბობს იგი -
დაიძინე ტკბილის ძილით,
რომ ჯანღონით აღსავსე და
მხიარული ადგე დილით -
დაივიწყე ეს გრიგალი
დამივიწყე, შვილო, მეცა,
მოიგონე ტყის შრიალი
და ზაფხულის ლურჯი ზეცა.
მოიგონე ვერხვის ჟრჟოლა,
ტყეს იქით კი მინდვრიდანა -
როგორ ღელავს, როგორ მიდის,
როგორ ბრწყინავს ოქროს ყანა“.
მე ვუსმენდი ნაცნობ რჩევას -
დარიგებას, როგორც მცნებას -
და ოცნებებს მიცემული
ვეძლეოდი დავიწყებას.
ტკბილ სიზმრებში მე მესმოდა,
ზმანებათა ნელი ნანა:
იმ ვერხვების შრიალი და
იმ თავთავთა ოქრო ყანა.

ო, ძვირფასო! კვლავ ავად ვარ
მთელი სულით, მთელი ტანით.
იმავ ზამთრის საღამოის
მარტოობით ნამეტანით.
უფრო მწარედ, უფრო შავად,
უფრო მწვავედ ეხლა ჩნდება -
ჩემი მწარე სიყმაწვილის
გარდასულთა დღეთა წყება.
რატომაა, რომ არ მესმის
მე შენი ხმა ნუგეშ-მცემი?
რად არის რომ აწ ოცნებებს
აღარ ძალუძთ შველა ჩემი?

***
მახსოვს ზაფხული

მახსოვს ზაფხული ტობანიერის,
ჩვენი მდინარე და მეფის-ჭალა.
დედა სათუთად შლის „ივერიას“,
მდინარის ქარი ჰქრის ჩალა-ჩალა.

არც ის ზაფხული არსებობს ახლა,
არც მეფის-ჭალა, არც ის მდინარე,
სულ სხვა დროებამ ხმა აღიმაღლა
და გზა წაშალა მონანინარე.

ეს გზა გაუქმდა. გზა გაიშალა
სხვა ჰორიზონტის ფრთაგანიერის.
მდინარის ქარი ჰქრის ჩალა-ჩალა.
მახსოვს ზაფხული ტობანიერის!

***
მახსოვს ქარი სძრავდა...

მახსოვს ქარი სძრავდა
ჩვენი სახლის ლანდურს,
ხმა ხან ჩონგურს ჰგავდა,
ხან სევდიან ფანდურს.
და სტიროდი, დროო,
როგორც ბედისწერა,
სახლი უეზოო
და უსიცოცხლო კერა.

***
მახსოვს, მე გზაჯვარედინზე...

მახსოვს, მე გზაჯვარედინზე ვიდექ სასოწარკვეთილი,
როცა ვნახე შენი ჩრდილი, თანამგრძნობი და კეთილი.

მე მას შემდეგ გმირად გავხდი, გადავლახე მთა და ბარი...
მთა და ბარი მე მისმენდა და მე ვიყავ მთის ზღაპარი...

მაგრამ მალე, ისე მალე ობლად ვიგრძენ ისევ თავი...
და მომწყურდა შენი ნახვა და ვერ გპოვე მომხიბლავი...

გაზაფხულის თეთრ ღამეებს აელვარებს გზნება მთვარის,
მაგრამ ჩემთვის ის ღიმილი არსად არის, არსად არის!

შემოდგომის საღამოებს ირგვლივ უვლის ჩრდილთა კრება,
მაგრამ ჩემთვის შენი ჩრდილი აღარ ჩნდება, აღარ ჩნდება...

ზამთრის დღეებს ყვავილების აღმაფრენა სულს არ ატკბობს...
და მიმკრთალი მზის ღიმილი ვერ გამათბობს, ვერ გამათბობს...

გაზაფხულის ღამეებში ვის ვუმღერებ სერენადებს,
და ზაფხულზე ვის გავუმხელ მარად მღელვარ გულისნადებს?

შემოდგომის ბნელ დღეებში მოწყენილი ვისთან ვივლი,
რომ დავმარხო უსულგულო ეგ დღეები დაწყევლილი?

ზამთრის დღეში, როცა თოვლი მთასა და ბარს ათანაბრებს,
ვინ მიმღერებს სევდის ჰანგებს, ვინ მიამბობს ყრმობის ზღაპრებს?

არვინ არის, რომ ვუამბო შეშფოთებულ სულზე, გულზე,
არვინ არის, რომ ვუამბო დროთ ზამთარი გაზაფხულზე.

***
მახსოვს, როცა მხატვრებს...

მახსოვს, როცა მხატვრებს ლხინი გვქონდა გამოსათხოვარი,
საზეიმო დარბაზებში შემოვიდა მათხოვარი.
რაინდულად კედლისაკენ გაიშვირა მავნე ხელი,
განაცხადა: ჩამოხსენით გოია და ბოტიჩელი.

სურათები კედლებიდან მაინც არვინ არ ჩამოხსნა -
მხატვარმა ის ვერ გაიგო, აზრი მისი კი გამოხსნა
და თავმდაბლად მას მეორე აუსრულა სათხოვარი:
იქვე აპოლონის გვერდით გამოხატა მათხოვარი.

იმასაც ხომ სახე ჰქონდა - თვისი, არა ნათხოვარი!

***
მგელი და ცხვარი

თითქმის ორი
ათასი წლის
წინ ცხოვრობდა ფედრი
მან დასწერა
ბევრთა შორის
ეს არაკი მკვეთრი:

იყო სიცხე.
მოხდა ისე,
რომ წყურვილით ხელი
ნაკადულთან
წყალს მიაწყდა
ბატკანი და მგელი.

თავთავისი
წყალსასმელი
არე ჰქონდა მათგანს:
მგელს სულ მაღლა,
სულ დაბლა კი -
იმ უბედურ ბატკანს.

მაშინ მგელმა
მრისხანებით
რომ დააღო ხახა,
დაიძახა:
წყალს რად მიმღვრევ,
შენ, მართლაც რომ გლახავ!

შეკრთა კრავი,
ძლივასა სთქვა:
შენ და შენი ღმერთი,
მე ქვევით ვარ,
შენ კი ზევით,
რის ამღვრევა - ერთი!
ამ სიმართლის
გაგონებით
ჯერ დაიბნა მხეცი,
მერე კი სთქვა:
შენ არ იყავ,
შარშან აქ რომ მეცი?..

- სულ არა ვარ
დაბადებით
იმ ხნის, - ამბობს კრავი,
მგელი ეტყვის:
მაშინ მამა
შენი იყო ავი.

რაღა ბევრი
გავაგრძელოთ,
მსწრაფლ მივარდა მგელი,
არც აცივა,
არც აცხელა,
ბატკანს გაჰკრა ხელი.

მაგრამა სთქვით:
ეს ამბავი
რითი არის ძველი,
აბისინელ
კრავს თუ ერჩის
იტალიის მგელი?

***
მგზავრის სიმღერა

რამდენ მდინარეს არბევს
ეს დატეხილი მთები,
დემონისას ჰგავს წარბებს
მძლავრი ნიაღვრის ფრთები.

სუნთქვა მაღლიდან მორბის,
როგორც ქარული რაში,
და ბუდეები ორბის
მიჯგუფებულა მთაში.

უუძველესი ციხის
ჩანს ნანგრევები შორი,
ჩქარი მდინარის რიყეს
რგოლებს აზომებს ქორი.

დგება საღამო ჟამი,
მთებს ეპარება რული,
ჩქარა დაეშვი, ღამევ,
და დამიმშვიდე გული.

ჩქარა დაეშვი, ბინდო,
ფიქრი მომეცი წმინდა,
ვისაც ვენდე და მინდო,
კვლავ მომაგონდეს, მინდა.

მინდა ახალი გზები,
მინდა ახალი რამე,
გაბრწყინვებული მთები,
განათებული ღამე!

***
მგლოვიარე სერაფიმები

მარმარილოს ქვეშ (მწუხარება უამრავ დროთა!
მე პოეზიამ დავიწყების ცელს ამარიდა);
საუკუნეთა სათვალავი მეკარგებოდა;
ერთხელ ზმანებით მე ამოველ ბნელ სამარიდან.

მე მოვდიოდი სამშობლოსკენ გზებით ირიბით,
ჰაერში კვნესდა დაწყვეტილი წვიმის სიმები.
და სასაფლაოს ძეგლებიდან მწუხარე რიგით
მე მიმყვებოდენ და სტიროდენ სერაფიმები.

ასე სტიროდენ: „ოჰ! შეხედეთ! აი, ეს არი!
იყავ ნაზი და ახალგაზრდა - როგორც მაისი,
დადაფნულ გზაზე მიდიოდი, ვით კეისარი,
შენს მოვლენაში კრთოდა ცეცხლი უზენაესი.

ცხოვრება შენი იყო მწველი ალერსი ქალის,
თვით ბოროტება საქართველოდ ნაანდაზები
შენში ბადებდა სიმხურვალის დაუმქრალ ხალისს,
და შენ, მწყურვალემ, გამოსცალე ყველა თასები!

ყოველი წვეთი სავსე იყო უმძაფრეს შხამით;
ლურჯა ცხენებით თუ გაფრენდა გრძნობათ სინაზე,
იყავ საოცრად მოხიბლული ასეთი ღამით
და უაილდის ყვავილივით დაეცი გზაზე.

ცაცხვები დგანან შენს საფლავთან, ვით ცენტავრები,
მათ სიბნელეში, ნისლიანი და უეცარი,
გამოჩნდებიან პოეზიის თანამგზავრები,
სდგანან მწუხარედ და იტყვიან: აი, ეს არი!“

***
მდიდარი მემკვიდრის საიდუმლო

ის, უდაბნოში ნაპოვნი ბავში,
რომელსაც გული გაუხდა თუჯის,
იდუმალად დგას პროსპეკტის თავში
მემატიანე მაჩაბლის ქუჩის.

არვინ არ იცის, ეს ოცდაათი
წლის ღამეები სად გაათია.
ქალაქის კოშკის რეკავს საათი
და იგი ამბობს: ცხრა საათია.

ლურჯ ავტომობილს მან თვალი მოჰკრა
თეთრი ლანდების კეცით მკეცელი,
სად გაიტაცეს გრძნეული ოქრო?
რად სასიკვდილო დგას სარეცელი?

ქარებმა კარი შემოაჯახეს...
დაკრა გრიგალთა სიმამაცემა.
ო, ისტორია ერთი ოჯახის..
ერთი ოჯახის მწარედ დაცემა!!

ქარიშხლის შემდეგ სდუმს ჩემი მხარე
და უსაზღვრობა მე შევიყვარე.

***
მდინარის პირს შუაღამით ისმის ჩურჩული...

მდინარის პირს შუაღამით ისმის ჩურჩული.
ჩრდილი მთვარე იღალება თვალდალურჯული.

რა ვიცოდი - ისმის ქარში - ბედის მდურება,
გადაბრუნდა უცებ ნავი... უბედურება!

დავიღუპე, დავიღუპე, - ისმის ჩურჩული, -
რა მიხსნიდა, რა მიხსნიდა: ბედი თუ რჯული?

ოჰ, მერანმა თვალბნელ წყალში გადამისროლა,
მომეზმანა შორეული ადამის ქროლა.

ცხენი მყავდა, ღამეს ჰგავდა მისი ფაფარი,
დიდხანს ჰქროდა იგი ველად მიუსაფარი.

შევსცქერივარ ეხლა ტაძარს: თვალ-ალმაცერი,
სადაც ღამით ვეჩქარები ჯვარდასაწერი.

მან, ციერმა, ჩემი ბედი იცის თუ არა?
რომ ჩემს ზეცას ამნაირმა გზამ გადუარა?

დაიღუპა ჩემი სული დიდიხანია,
ოჰ, რამდენი მოგონება ამიტანია.

და დავქრივარ ზვირთთა შორის როგორც ჩვენება.
თან მაქვს თოფი და ლეკური ძველი შვენება.

ხან იქ, ხან აქ მიმაქანებს ქარი ბოროტი -
ეს ჩემს თმებში იფრიალებს ქარი ბოროტი.

თვისთა შორის ასე ობლად უნდა ვიარო,
და ბუზების მესმის ოხვრა სამგლოვიარო.

დაფერფლილი ლანდად რომ ჩანს - ჩემი ტანია,
თევზმა დახრა ხორცი ჩემი დიდიხანია.

მდინარიდან ჩემი ძვლები ქარმა მოყარა
და ძვლები კი ნაპირებზე მიყარმოყარა.

***
მდუმარე სმენით...

მდუმარე სმენით
სდგანან ალმები,
ვერ ვიტყვი ენით,
ვის ვესალმები.
ელვარე ბურში
ზარებს აიტან.
დრო მოდის შურში...
ხმა არსაიდან.

***
მე ამ ყვავილებს

ო, ნუ იფიქრებ, რომ მოკვდა გული,
რომ სულ დავმარხე ოცნება წრფელი,

განადგურების ეკლიან გზაზე
გულს ბევრი რამ აქვს ხელუხებელი.

ველი, ვიბრძოლებ... მე ამ ყვავილებს
ვატარებ, სანამ მექნება ძალი,

რომ არ შეეხოს მას სისასტიკის
ხელი შავბნელი, ხელი მუხთალი.

და მუდამ გულში გავზრდი იმ იმედს,
რომ სადღაც არის ისეთი მხარე,

სადაც ედემი ჰყვავის მზიანი,
სადაც არ არის სული მწუხარე.

წინ მელის ბედი, რაც იყო-იყო,
ის წარსულია განუკურნელი,

ხელუხებელი გულს ბევრი რამ აქვს,
სულს კიდევ დარჩა ოცნება წრფელი.

***
მე არა ერთხელ მქონია ფრთები

მე არაერთხელ მქონია ფრთები
თავბრუდამხვევი სიმაღლით მქროლი,
ლურჯი ტრიალით ბრუნავდენ მთები
და ირყეოდა ლაჟვარდი ბროლი.

და არა ერთხელ მიგრძვნია მაშინ,
რომ ის მიწები სხვა მიწებია,
დამვიწყებია მოწამლვა შხამით,
მაგრამ კივილში გამღვიძებია.

ვყოფილვარ ბევრჯერ სიკვდილის პირად,
ომში მინახავს ცეცხლის ვარდები,
იმ სიმაღლეებს ვიგონებ ხშირად:
არ მავიწყდება ის ლაჟვარდები.

***
მე გამოვშორდი ავადმყოფ მხარეს

მე გამოვშორდი
ავადმყოფ მხარეს,
იქ უსიცოცხლო
ფოთლების ფენას,
კონცლაგერების
დღეებს მწუხარეს,
მიხაკისფერი
დღეების დენას.

იქ ხალხი მარხავს
პირველ სიყვარულს,
პირველ ვარდებით
წვიმით და მეხით.
ციხიდან ცდილობს
გამოსვლას ფარულს
და საზღვარგარედ
გაქცევას ფეხით.

შენ მოდიოდი.
სიცოცხლე შენი
საზღვართან მხოლოდ
ბეწვზე ეკიდა,
მაინც სიკვდილის
და შიშის სენი
კოცონად გულს ვერ
შემოეკიდა.

რაა სიკვდილი?
გზა, სასაფლაო,
სამარადისო
ბანგი, ჰაშიში
გვერდაუვლელი
მაგრამ ამაო,
უცილო, მაგრამ
არა საშიში!

ყვება უცნობი,
თუ გერმანიის
გული ვით  იწვის,
როგორც სანთელი,
სახელი ბრძოლის
და ჰენრიხ მანის,
ხმა, ოვაციის
კორიანტელი.

***
მე გულ-აღმა დავემხვე...

მე გულ-აღმა დავემხვე ამწვანებულ მდელოზე,
ტოტ-გაშლილმა ტირიფმა ჩრდილი გადამაფარა,
ფრინველთ გუნდი მღეროდა მწვანე სამფლობელოზე,
არ სცხრებოდა ჭრიჭინა, არც კალია პატარა.
ტოტთა შუა ელვარე ცისა სჩანდა ნაფლეთი,
ვუცქეროდი უმიზნოდ, ფიქრით გატაცებული,
სახეზე მეცემოდა ხით მოკვეთილი წვეთი,
განმკურნებელი გრძნებით შესვრილი, ავსებული.
გულს ისევე ეწვია სიმშვიდე და დატკბობა,
ისევ აღსდგა სიცოცხლე, ცრემლზე უსიამესი,
რაც წამართვა ცხოვრებამ შემაერთები გრძნობა,
მას ისევე მაძლევდა ლაღ ბუნების ალერსი.
დავივიწყე ცხოვრების უჟამური ტრიალი,
დავივიწყე მეგობართ მძულვარება და შური,
დავივიწყე სიცოცხლის ზღვაზე ტალღათ გრიალი,
ფიქრი მათი დამწველი, ქცევა მათი გველური.

***
მე და ზამბახი

ბნელ ღამის დროს წყნარი ძილი რომ ეწვევა თეთრ ზამბახებს,
მათ ნარნარი მთის ნიავი უალერსებს, აცახცახებს.

დასჩურჩულებს: სიზმრად ვნახე თქვენი სახე მომხიბლავი,
და მოფრენა განვიზრახე, გენაცვალოთ ჩემი თავი!

მზეს ნუ ელით... დღე დიდია, სიზმარს უნდა ყურის გდება,
ხანმოკლეა ეგ სიზმარი, გაკოცებს და გაფრინდება,

გაფრინდება... მერე ცეცხლის მზე ამოვა, დღე მწვავდება
და გგონია, თითქო იგი არასდროს არ გათავდება!

მეც, მეც ასე მიჩურჩულებს იდუმალი ფიქრთა გროვა,
დავივიწყო, ვინაც ჩემში გრძნობათ ცეცხლი ამოსწოვა.

მაგრამ მაინც ჩემი სული, ვით ზამბახი მინდორ-ველის,
მზის ამოსვლას უდარაჯებს და სიყვარულს ელის, ელის...

***
მე და ღამე

ახლა, როცა ამ სტრიქონს ვწერ, შუაღამე იწვის, დნება,
სიო, სარკმლით მონაქროლი, ველთა ზღაპარს მეუბნება
მთვარით ნაფენს არე-მარე ვერ იცილებს ვერცხლის საბანს.
სიო არხევს და ატოკებს ჩემს სარკმლის წინ იასამანს.

ცა მტრედისფერ, ლურჯ სვეტებით ისე არის დასერილი,
ისე არის სავსე გრძნებით, ვით რითმებით ეს წერილი.
საიდუმლო შუქით არე, ისე არის შესუდრული,
ისე სავსე უხვ გრძნობებით, ვით ამ ღამეს ჩემი გული.

დიდი ხნიდან საიდუმლოს მეც ღრმად გულში დავატარებ,
არ ვუმჟღავნებ ქვეყნად არვის, ნიავსაც კი არ ვაკარებ.
რა იციან მეგობრებმა, თუ რა ნაღველს იტევს გული,
ან რა არის მის სიღრმეში საუკუნოდ შენახული.

ვერ მომპარავს ბნელ გულის ფიქრს წუთი წუთზე უამესი,
საიდუმლოს ვერ მომტაცებს ქალის ხვევნა და ალერსი;
ვერც ძილის დროს ნელი ოხვრა, და ვერც თასი ღვინით სავსე,
ვერ წამართმევს მას, რაც გულის ბნელ სიღრმეში მოვათავსე.

მხოლოდ ღამემ, უძილობის დროს სარკმელში მოკამკამემ,
იცის ჩემი საიდუმლო, ყველა იცის თეთრმა ღამემ.
იცის - როგორ დავრჩი ობლად, როგორ ვევნე და ვეწამე,
ჩვენ ორნი ვართ ქვეყანაზე: მე და ღამე, მე და ღამე!

***
მე დავიბადე განთიადისას

მე დავიბადე განთიადისას,
როცა მთის წვერზე დილა მაისის
თვალებს ახელდა... და ნაზი იყო
ელვა-ელფერი მტრედისფერ სივრცის...
შემოდგომაზე, მახსოვს, ვიბრძოდი,
ცხარედ ვიბრძოდი ყმაწვილურ ჟინით,
მაგრამ დაცინვით მომიკლეს რწმენა,
და ძირს დავემხვე კვნესა-ქვითინით.
ვცხოვრობდი ზამთრის ყინვა-ქარბუქში,
ხსოვნა არ იყო ჩემში ზაფხულის
და ნელა-ნელა მიჭკნობდა დღეებს
სიცივე სულის, სიცივე გულის.
დღეს კი, როდესაც შავი ბურუსი
მისპობს და მიკლავს ოცნების კუთხეს,
ჩემს გაჩენის დღეს ვწყევლი იდუმალს
და ვლოცავ ყოფნის აღსასრულის დღეს.
ბნელი ღამეა... მალე ინათებს...
ჩქარა, სიკვდილო, ოჰ, გევედრები...
გადმომივლინე ტკბილი ოცნება,
გადამაფარე შავბნელი ფრთები!

***
მე ერთადერთი მქონდა წუხილი

მინდოდა წყაროს წყალი გემოთი
და მშობლიურით სუნთქვა სიოთი,
მე მივდიოდი და ვეცემოდი,
ისევ ვდგებოდი და მივდიოდი.
როცა თოფების ატყდა ქუხილი
და ზარბაზნების გრგვინვა და ჭექა,
მე ერთადერთი მქონდა წუხილი:
თქვენი სოფლების ღვია და დეკა.
შორს ერთადერთი ენთო სანთელი,
უუძველესი ბაღის ტოტებით,
აქ კი გრიგალი, კორიანტელი
და ტყე მშფოთარე თავგამოდებით.

***
მე ვინც მიყვარდა

მე რომ მიყვარდა, ის არი,
ოცნება გამიდიადა,
იმისთა თვალთა ისარი
გულზე მაჩნია ტყვიადა.

საგულეს ის არ ჩადგება,
სხვადასხვათ თანატოლობა,
იმას რად გამოადგება
მონადირისა ცოლობა.

ბევრი მოგიკლავს ტახები, -
ყვირილი გახსოვს ირემის,
ახლა მეც გაგეძრახები,
შენ, ჩემო თოფო ყირიმის.

***
მე ვოცნებობ ახალ საქართველოზე

მკათათვის მზე ამწვანებულს უვლის ველს,
აქა-იქ ჩანს დაშთენილი კიდევ ძნა,
გაენთები მოგონებებს უდარდელს,
დავიწყება არ იქნა და არ იქნა.
ხავერდივით ამწვანებულ მდელოზე
ცხენით მივქრი, გული იწვის და დნება.
მე ვოცნებობ ახალ საქართველოზე.
იმ მინდვრებზე, ხვალ რომ დაიბადება.

***
მე ვუკვირდები ამ უძირო ზღვას

მე ვუკვირდები ამ უძირო ზღვას,
ამ დამშვიდებულს, იდუმალ მხარეს,
რას მიმზადებს ის: კაეშანს დამწველს,
თუ სიხარულის სხივებს ელვარეს?
არ ვიცი, არა! ვიცი მხოლოდ, რომ
მძაფრი გრიგალი მიახლოვდება,
ჩემში უსაზღვრო აღტაცებას ვგრძნობ,
ჩემში ძლიერი ძალა გროვდება,

გროვდება, როგორც ერთ კალაპოტში
მთებში დაფანტულ მდინარეთ გროვა.
მიექანება, მიდის უშიშრად,
არ დაკარგავს მას, რაც მოიპოვა.

და როდესაც ზღვას უახლოვდება,
ამ დამშვიდებულს, იდუმალ მხარეს,
ერთს გაიფიქრებს: ზღვა რას უმზადებს -
ბედნიერებას, თუ სიმწუხარეს?

***
მე ვუმღეროდი ნოემბრის ფოთლებს...

ვ. ჰიუგო:
მე ვუმღეროდი ნოემბრის ფოთლებს,
ზეცას, მოფენილს მწკრივით წეროთი.
იმ შინაგან ხმებს, შუქებს და ლანდებს,
იმ შებინდებას მე ვუმღეროდი.
მე მითქვამს ყველგან, მე მითქვამს ასჯერ,
Notr-Dame De Pari - და კვაზიმოდო,
უკანასკნელი დღე დასასჯელის
გულგამგმირავი მის ხმაში კრთოდა.
ნაპოლეონი იყო პატარა,
მაგრამ მრავალი და ათასფერი,
რომანტიული აიტატა რა
ქვეყნის ლეგენდა და აგასფერი.
მე მენესტრელი ვიყავ რიგების,
მე მოქადაგე ვიყავ იქამდის,
წყნარი სინათლის და შერიგების,
და არა ბრძოლის და ბარიკადის.

ტ. გოტიე:
ხმა შეშლილი და გადარეული,
აი, რომ იყოს, გვინდა, ზღაპარი,
ერთია ლექსის ხმა არეული
და შეშლილების თავშესაფარი.

მოასხით ჯოგი მეტაფორების,
ჰიპერბოლებიც, როგორც წესია,
ხმა რაც მეტია ამთაგორების
და გადარევის - უმჯობესია.

ბოდლერი: ესეა.
ვერლენი: წესია.
რემბო: უმჯობესია!
სხვები: ესეა, ესეა, ესეა!

***
მე თან წავიღებ უცხო მხარეში...

მე თან წავიღებ უცხო მხარეში,
ჯერ ყველასათვის უცხო ფერებით,
ტკივილს, მონახულს სიმწუხარეში,
და სულს, დაღალულს ეფემერებით.

ქვეყნიურ ღელვით ძალადაკარგულს,
ცივი მზეების შუქით მიღვარულს,
უკანასკნელი ბასრი დაჰკარ გულს,
რომ ფეერიულს მივცე სიყვარულს.

შეგხვდები ნისლში - გიცნობ, შორეო,
მე ქაოსებში მოვალ.. დამიცა.
ღიმით მიგვიღებს ცა უმორევო
და იდუმალი დგას დედამიწა.

***
მე თვითონ ვიცი ჩემი ამბავი...

მე თვითონ ვიცი ჩემი ამბავი:
სადმე, სხვა მხარეს -
ჩემი ლექსები დაუსტამბავი
ჰპოვებენ მთვარეს.

კარს გამიღებენ მე წინაპრები -
გიცდიდით. ვიცით.
ხომ მიატოვე ის ნაპირები,
ჩვენი სიმტკიცით?

მომეგებება არაგვის პირი
და ხმა ძლიერი -
შენ, გალაკტიონ, კაცი ხარ გმირი
და ნიჭიერი.

შენ, ქვეყანაზე ბევრი იწვალე,
საწყალო, რია.
გარდაიცვალე, გარდაიცვალე,
არაფერია.

***
მე კავკასიის ქედები მთხოვენ

მე კავკასიის ქედები მთხოვენ,
მე მთხოვს მუსიკა თერგის ხმაურის,
ვუსმინო ყაზბეგს-ხევის ბეთჰოვენს,
აგუგუნება კაეშაურის.
მე მშობლიური არაგვი მირჩევს,
წინასწარ ვიგრძნო, ვიცოდე მარად,
ქართველის გული თუ რისთვის ირჩევს,
ომში სიცოცხლე ჩასთვალოს არად.
იმ დღეებს ძეგლი უნდა აუგო,
უნდა აღვმართო წყებათა-წყება,
ვით აღიმართა შენთან, ძაუგო,
გამარჯვებათა ჩვენთა დაწყება!

***
მე მარწმუნებდენ: ფოთლები გაჰქრა...

მე მარწმუნებდენ: ფოთლები გაჰქრა,
ცა არ არსებობს მღვრიე თუ წმინდა,
რაღაც უნიჭო ოცნებამ დაჰკრა
და სიშავეში იგი გაყინდა.
მე მარწმუნებდენ, რომ არ იქნება
შენ დაუსჯელად გიყვარდეს იგი,
მარწმუნებდენ, რომ არ გადიქმნება
მკაცრი დღეების ყოფა და რიგი.
მე მარწმუნებდენ, მიწას სწვევნია
ჩვენთვის უცნობი სხვა სამყოფელი,
მე მათ ვარწმუნებ, რომ მირჩევნია
მოვკვდე, თუ მოკვდა მთელი სოფელი.

***
მე მახსოვს მისი სახე

მე მახსოვს მისი სახე
ლამაზი, მიმზიდველი,
მრავალ გაჭირვებისა
და ნაღველის მტვირთველი.
შუბლი ვრცელ-განიერი
და გონიერი თავი,
მხრებს რომ უხვად დაჰყროდა
წაბლისფერი ნაწნავი.
და ცისფერი თვალები
ჰქონდა ისე წარმტაცი -
მშვიდად ვერ შეხედავდა
ვერც ერთი გულქვა კაცი.
მათში გაურკვეველი
თრთოდა ზეცის ნათელი,
სულიერი სიწმინდის
უცხოდ გამომხატველი.
თითქო გარინდებულმა
სისწრაფით მოჰკრა თვალი,
თუ როგორ ირხეოდა
ალვის დიდი მწვერვალი,
დილის მზისა სხივებით,
ოქროსფერად მორთული
და მწვანე ბზის რტოებით
ლურჯად გარს შემორტყმული.
იქვე ახლო, სულ ახლო,
უცხო, გასაკვირველი
განთიადს უმღეროდა
გაზაფხულის ფრინველი.
თავისუფალს, ბედნიერს
ახარებდა მზის წვიმა
და ქალმა, ის-ის იყო
იმედით გაიღიმა,
რომ უეცრად საბრალოს,
განწირულს მოაგონდა,
წამი სასიხარულო
ბედკრულს რომ აღარ ჰქონდა,
რომ მისი გადარჩენა
ქვეყნად არავის უნდა
და ოცნებიდან ისევ
თავის ბედს დაუბრუნდა.
ასეთი მახსოვს მისი
მე მიმზიდველი ხედვა,
ეს უცხოეთში იყო,
ეხლა სად არის, ნეტავ?

***
მე მახსოვს მუშა...

მე მახსოვს მუშა.
ის ატარებდა
გულმტკიცე კაცის
სახელწოდებას;
იმისი გულის
სხვა გამწარება
უძლებდა დროთა
გაბოროტებას.

მასში არ ჰქონდა
თუნდაც სულ მცირე
ადგილი ოხვრას
და შეცოდებას.
რაც სევდა მწველი
გულს არ სწვევია,
ცრემლები მაინც
თვალს არ სჩვევია.

და ერთხელ ისიც
ატირდა მწარედ
ადამიანურ
ცრემლების დენით,
ეს უეცარი
იყო იმგვარად,
რომ მეგობრები
გაშეშდენ წყენით.

მოულოდნელი
ცრემლები ღვარად
რაოდენობით
სდის ესოდენით.
ცრემლი საქმეა
ლამაზ ღვთაებათ;
მეგობრებს წამსვე
ენა დაებათ.

და კანკალებდენ
მხრები იმისი
უფრო და უფრო
ქვითინით მეტით,
რაღაც სასტიკი
და უმძიმესი
არაჩვეული
სასოწარკვეთით.

გული, დაბმული
მაგარ სიმებით,
მგზნებარე  ერთი
ნათელი სვეტით
როდიდან გახდა
ასეთი ჩვილი?
ეს ისტერია
იყო ნამდვილი.

გული თითქო მთლად,
მთლად დაიხურა.
ხელი ჰხევს გაზეთს -
წყეულ სატანას.
„წყალი!“ და ქალი
გამოეშურა
ქარხნიდან წყალის
ამოსატანად.

ცხელ შუბლს რა ცივი
წვეთი ესხურა,
მოსულიერდა
და დაატანა
ჩუმი ქვითინით:
რა სიკვდილია,
იქ... წიწამურში
მოჰკლეს ილია!

***
მე მესიზმრება

მე მესიზმრება რაღაც არაჩვეულებრივი,
რაღაც სპეტაკი და უმწიკვლო, როგორც ცის ვნება,
ჰაეროვანი - როგორც სიოს ნელი ალერსი,
მსუბუქი - როგორც გაზაფხულის დღეთა შვენება.
მე მესიზმრება ქვეყნისაგან განშორებული
მხურვალე ლოცვით დაქანცული ქალწულთა კრება,
და თვალთა ცქერა სათნოებით, ლმობით აღვსილი -
მე მესიზმრება.
მე მესიზმრება რაღაც წმინდა, შორი ქვეყანა,
სადღაც, ოდესღაც ზმანებული, ერთხელ ნახული,
მე მესიზმრება ანგელოსთა ციური ნანა,
ღამის დუმილში ჩაქსოვილი და ჩასახული.
ტკბილი ოცნება გამიტაცებს ვით სიზმარ-ცხადი,
მკრთალი სინათლით სევდის ნისლი მიდის და ჰქრება...
და რაღაც წმინდა, შორეული, უცხო ქვეყანა -
მე მესიზმრება.
მე მესიზმრება უხმო ძილი, სამარადჟამო,
ირგვლივ ბინდ-ბუნდი და დუმილი დაურღვეველი,
მესმის, არც მესმის ქვეყნიურთა ვნებათ ძახილი,
თუ ეს სიოზე თრთის, შრიალებს მწვანე ტყე-ველი?
თუ ეს ზღვის ზვირთთა სიმღერაა, უცებ რომ სცხრება?
და ტკბილი ძილი, სამუდამო, დაურღვეველი -
მე მესიზმრება.

***
მე მიმღები ვარ, შენ კი სტუმარი

ბედო, იმისთვის იყავ მდუმარე,
მფლობელი იყავ, მე კი სტუმარი?
დრო მცინარეა და მოხუმარი:
მე მიმღები ვარ, შენ კი სტუმარი,
გამოასწორე, ჩქარა, კუმარი,
ნაწვიმარი და ნასამუმარი.

***
მე მოვალ

ძვირფასო, ძვირფასო, ბედი ჰკლავს ჩემს სხეულს,
თვალებში ყორნების მქენჯნიან კლანჭები.
ამირანს მიჯაჭვულს და მგოსანს წაქცეულს
ვიღაც ფრთებს მიკვეცავს... აჰა, ვიტანჯები!

ამაოდ მომესმის დედოფალთ გროვიდან
ძახილი უცნობი, მსუბუქი, ცისმარი:
მე მოვალ და მრავალ ყვავილებს მოვიტან.
მე მოვალ, მე მოვალ, მე მოვალ - სიზმარი!

***
მე მძინარე ვარ...

მე მძინარე ვარ... ვწევარ და მძინავს,
დაე, მძინავდეს.
ხედავ ჩემს შუბლზე ღიმილს დამცინავს,
როდესაც ნანა მესმის ძიძების -
ბევრს ეშინოდეს
ჩემი სასტიკი, ულმობელი გამოღვიძების,
ვით გათენებას,
მე ვხედავ სიზმრებს არა თქვენებურს.

***
მე რომ მკითხონ...

მე რომ მკითხონ: - რა გვინდა, რომ ბედნიერი გახდეს კაცი?
ვუპასუხებ: - საქართველოს ეს ბუნება თვალწარმტაცი!
კვლავ რომ მკითხონ: - რა უნდა, რომ გაქრეს დარდი გულამკლები?
ვეტყვი: - სულ თვე მგზავრობისა, არც მეტი და არც ნაკლები.

***
მე ქვეყნად ძეგლი მინახავს ბევრი...

მე ქვეყნად ძეგლი მინახავს ბევრი,
გადასულ დროთა ფერს რომ ინახავს,
მაგრამ ასეთი ოცნება-ჭევრი
მიწაზე ძეგლი ჯერ არ მინახავს.

***
მე შენს სამარეს...

მე შენს სამარეს,მე შენს სამარეს,
მშვიდს და მდუმარეს
კვლავ თვალს ვავლებდი, კვლავ დავსცქეროდი,
ვით გაყიდული
ცოდვილის სული
„რისთვისო, რისთვის?“ მეკითხებოდი.
არ ვიცი, არა!
განა არ კმარა,
რაც დავიტანჯე, რაც ცრემლი ვღვარე?
ეხლა შენ მითხარ
ვინ ვარ, ან რა ვარ?
კვლავ რისთვის მტანჯავს შენი სამარე?

***
მე წინდაწინვე ვთვრები...

მე წინდაწინვე ვთვრები:
მოდის მესამე ტომი -
აყეფდებიან მტრები:
დასცით [ლომისის] ლომი!

მე, პოეტების მეფე,
მათი მონა ვარ მარად!
შური, მტრობა და ყეფა...

***
მე ხომ აქ ვყოფილვარ...

მე ხომ აქ ვყოფილვარ, მე ხომ ეს მინახავს
ოცდაათ წლის წინათ ჩვენს მეფისჭალაში;
რასაც კი წარსული ოცნება ინახავს
მშვენიერ წიგნებში და ყრმობის ძალაში.

***
მე ხომ სხვა ვარ

მე ხომ სხვა ვარ, დღე ცისმარე
მახვილს ვფერავდი,
შენ კი გქონდა დღეთ სიზმარი
ფერად-ფერადი.
მიყვარს ამ ხმის გაგონება,
რადგან ვერრათი -
ვერ წავშალე მოგონება
ფერად-ფერადი.
შემიყვარდა ეგ ხმა ტკბილი
ბედისწერამდი,
სად არ დამდევს მისი ჩრდილი
ფერად-ფერადი.
იყოს ისე, როგორც დარჩა,
ამიერამდი,
ჩემთვის-ძონძი, შენთვის-ფარჩა
ფერად-ფერადი.

***
მეგობარ პოეტს

სანამ ცოცხალი განიცდი
ხალხის წამება-იარას -
სანამდის მეფობს დაცინვა,
შენაც ნუ დაჰყრი იარაღს.
შენთვის უცხოა ლაჩარი,
გულგატეხილი, ეული,
პოეტის ჩანგი მარადის -
ხალხის ხმითაა გრძნეული.

***
მეგობარს

სევდიან გზაზე არრა მჯეროდა,
მე წყნარ სიმღერას მოვკარი ყური,
ეხლაც არ ვიცი, თუ ვინ მღეროდა,
ზღვა ბობოქარი თუ მწარე ქარი?
იქნებ ფერია გამოსალმების
ჰანგებში ჰქმნიდა ჰანგსა მწუხარეს,
არარა ვიცი, მხოლოდ ამ ხმების
ძებნაში მოვვლი სამშობლო მხარეს!

***
მეგობარს

ისევ ის სევდა… ისევ კვნესა, ტანჯვა-წამება,
ოჰ, სად ხარ, სად ხარ, მეგობარო, მომეცი ხელი!
ბედით ტანჯული, უთვისტომო, არ გებრალება?
არ გებრალება სიყმაწვილე ჯერ გაუშლელი?
ოჰ, რომ იცოდე, თუ რა ცეცხლი ტრიალებს გულში,
რარიგ მიშფოთავს მკერდი ესდენ დაწყლულებული,
მაგრამ, მზადა ვარ, მეგობარო, შენს სიყვარულში
სიტყვაუთქმელად, უშფოთველად დავლიო სული!

სხვები მიცქერენ, როგორც მავნე სენით შეპყრობილს
და გატაცებულს დიდებაზე ფუჭის ოცნებით…
რარიგ სცდებიან… მკერდსმოღლილს და ისრით გაპობილს
სხვაგვარ იმედით ვასხიოსნებ, სხვაგვარის მცნებით.
შენ, მეგობარო, შენ ხარ ჩემი იმედი ტკბილი…
ვერ შემაშინებს ვერცა ტანჯვა, ვერცა - წამება,
ნავს გავაცურებ… მეგობრული შენი ღიმილი
იქნება ჩემი აღთქმის მხარე და ნეტარება!

***
მეგობარს (ღრმაა)

ღრმაა გულის ზიანი;
დაიბინდენ ზრახვები,
მაგრამ თვალცრემლიანი
არვის დაენახვები.

არვის ეტყვით საყვედურს,
მაგრამ გახსოვს, იცოდე,
ხელი იმ წამების დროს
რომ არ გამოგიწოდეს.

გრძნობა, ბედი, წვალება,
რასაც ძალა ჰქონია -
ყველა უცხო თვალების
სისასტიკე გგონია.

წამი სანთლად იქნება,
მღვრიე, ცეცხლის-ტოტება,
ო, რა მწარე იქნება
ღელვათ გაბოროტება.

***
მეგობრის ხსოვნას

მიუძღოდი ჯარს, ჭიხვინებდა შენი მერანი -
ომში წასულთა ზიარება გებარა ოდეს -
წინ მიდიოდენ მედროშენი, მოსიმღერენი,
ერთი მათგანიც აღარ მოვა აქ არასოდეს.

უკანასკნელად გიღიმოდენ გზაზე ქალები,
გეუბნებოდენ: საქართველო შენი გახსოვდეს.
ბედნიერებას გპირდებოდენ მათი თვალები.
ერთი მათგანიც აღარ მოვა აქ არასოდეს.

მუსიკა, ცრემლი, საქართველო: ზრუნვის საგანი..
თითქო ყველაფერს კარი მძიმედ გადარაზოდეს,
ოჰ, არასოდეს არვინ მოვა იმათთაგანი -
ოჰ, არასოდეს არ ამოვა მზე, არასოდეს!

***
მეზღვაურთ ღვინო დაურიგდება

დამშვიდდი, გული რისთვის გიკვდება,
ჩვენ რითმებს ვთოვდით!
მეზღვაურთ ღვინო დაურიგდება,
მოგროვდით!

***
მეზღვაურს

გატყდება ნავი მშფოთვარე ზღვაზე,
ატყდება კვნესა, ოხვრა საზარი,
და ამ დროს, როგორც ლანდი, ჩვენება,
შორს გამოჩნდება დამხსნელი ჯვარი...

წინ, მეზღვაურო! თუ იგი ჯვარი
მართლა დამხსნელი არ არის შენთვის,
მასზე წამებას და მწარე ჯვარცმას
მაინც იპოვი მუდამ, ყოველთვის.

ასე, ხანდახან, ცხოვრების ზღვაზე
რაღაც სპეტაკი, უცხო შვენება
ქარიშხლიან და ბობოქარ ღამეს
თეთრი ლანდივით მოგეჩვენება...

წაჰყე, მგოსანო... თუ იგი ტრფობა
მართლა დამხსნელი არაა შენთვის,
მშვენიერ ტანჯვას და ვნების წამებს
მაინც იპოვი მუდამ, ყოველთვის.

***
მელანქოლიური მოსიმღერე

მშვენიერი მახსოვს ბაღი, მებაღე მას არ თარგავს,
დავკარგე და ვიგრძენი, რომ კარგი რამ დამიკარგავს.
უნაზესი სიყვარულიც გულს ვარდებით არ ქარგავს.
დავკარგე და გული მტკივა - კარგი რამ დამიკარგავს.

ჯანმრთელობა არის განძი, სხვა განძებს რომ არა ჰგავს,
დავკარგე და ვიგრძენი, რომ ბევრი რამ დამიკარგავს.
მქონდა დიდი ნებისყოფა, მუხას ჰგავდა, კლდეს ნარგავს,
დავკარგე და იმავე დღეს სიცოცხლეც დამიკარგავს.

აღარ მიყვარს, ო, ქალაქო, ცხოვრების სიავკარგე -
არ ვამბობ, რომ ყველაფერი, ყველაფერი დავკარგე!
ნურც ვინ მეტყვის: გულს ნუ იტეხ, გული ხომ ქვას არა ჰგავს
არაფერი, ან სულ ცოტა, ცოტა რამ დაგიკარგავს!

***
მეოთხე მხარე

ვარსკვლავთა ზევით, ვარსკვლავთა ზევით
არისო მხარე სამოთხის გვარი,
თავბრუდამსხმელი, როგორც ოცნება
მომჯადოები - როგორც სიზმარი.
ყველა ჩვენგანი ყოფილა როსმე
იმ საიდუმლო უცხო მხარეში
და ქვეყნად რომ ვართ, იმიტომ ვდნებით
კვალგადაუშლელ სიმწუხარეში.
მაგრამ როგორც კი გადავცილდებით
ხილული ქვეყნის იდუმალობას,
წავა, გაჰქრება ეგ სიმწუხარე
და მოგონების უსახო გრძნობა.
სული კვლავ ჰპოებს სულთან სიყვარულს
და მეგობრობას ტკბილ ცრემლთა ფრქვევით.
ვარსკვლავთა ზევით არის ეს მხარე,
მოვალთ და მივალთ ვარსკვლავთა ზევით.

***
მეოცნებე აფრებით

სად ოდესმე მეოცნებე აფრებით,
ათასფერი იმედით და ზაფრებით,
აგასფერის მიმოჰქროდა ხომალდი,
მეზღვაურის სულთან გათანაბრებით.

როგორც ზვირთთა ქაფიანი მოდება,
ფაგოტების მიტაცებდა გოდება,
მაოცებდა უმძლავრესი მუსიკა,
თმას მიწეწდა ქარის გაბოროტება.

დატვირთული მრავალ უამინდობით,
კიდევ დიდხანს ვიქანავებ კიდობნით,
აღტაცებავ სიყმაწვილის დროისა,
სამუდამოდ, სამუდამოდ მშვიდობით!

ის ირღვევა, ის ოცნება ბერდება,
და ხომალდი ნაპრალებთან ჩერდება
საიდანაც მარად ესმის მსოფლიოს
ზეცის ნგრევა, მიწის გადაფერდება.

***
მერი

შენ ჯვარს იწერდი იმ ღამეს, მერი!
მერი, იმ ღამეს მაგ თვალთა კვდომა,
სანდომიან ცის ელვა და ფერი
მწუხარე იყო, ვით შემოდგომა!
აფეთქებული და მოცახცახე
იწვოდა ნათელ ალთა კრებული,
მაგრამ სანთლებზე უფრო ეგ სახე
იყო იდუმალ გაფითრებული.
იწვოდა ტაძრის გუმბათი, კალთა,
ვარდთა დიოდა ნელი სურნელი.
მაგრამ ლოდინით დაღალულ ქალთა
სხვა არის ლოცვა განუკურნელი.
მესმოდა შენი უგონო ფიცი...
მერი, ძვირფასო! დღესაც არ მჯერა...
ვიცი წამება, მაგრამ არ ვიცი,
ეს გლოვა იყო თუ ჯვარისწერა?
ლოდებთან ვიღაც მწარედ გოდებდა
და ბეჭდების თვლებს ქარში კარგავდა...
იყო ობლობა და შეცოდება,
დღესასწაულს კი ის დღე არ ჰგავდა.
ტაძრიდან გასულს ნაბიჯი ჩქარი
სად მატარებდა? ხედვა მიმძიმდა!
ქუჩაში მძაფრი დაჰქროდა ქარი
და განუწყვეტლად წვიმდა და წვიმდა.
ნაბადი ტანზე შემოვიხვიე,
თავი მივანდე ფიქრს შეუწყვეტელს...
ოჰ! შენი სახლი! მე სახლთან იქვე
ღონემიხდილი მივაწექ კედელს.
ასე მწუხარე ვიდექი დიდხანს
და ჩემს წინ შავი, სწორი ვერხვები
აშრიალებდნენ ფოთლებს ბნელხმიანს,
როგორც გაფრენილ არწივის ფრთები.
და შრიალებდა ტოტი ვერხვისა
რაზე - ვინ იცის! ვინ იცის, მერი!
ბედი, რომელიც მე არ მეღირსა, -
ქარს მიჰყვებოდა, როგორც ნამქერი.
ვთქვი: უეცარი გასხივოსნება
რად ჩაქრა ასე? ვის ვევედრები?
რად აშრიალდა ჩემი ოცნება,
როგორც გაფრენილ არწივის ფრთები?
ან ცას ღიმილით რად გავცქეროდი,
ან რად ვიჭერდი შუქს მოკამკამეს?
ან “მესაფლავეს” რისთვის ვმღეროდი,
ან ვინ ისმენდა ჩემს “მე და ღამეს”?
ქარი და წვიმის წვეთები ხშირი
წყდებოდნენ, როგორც მწყდებოდა გული,
და... მე ავტირდი, ვით მეფე ლირი,
ლირი, ყველასგან მიტოვებული.

***
მერის თვალებით

ეს რამდენიმე დღეა და რამდენიმე ღამე,
დახურულია გული, როგორც საკანი რამე.
თითქო უმძიმეს კარებს კუპრის დაედო ლუქი,
გულში ვერც ზეცა ატანს, ვერც სიხარულის შუქი.

გაუდაბურდა ჩემი ყოფნის ყოველი წამი,
ეს რამდენიმე დღეა და რამდენიმე ღამე.
ოჰ, მომეცალეთ, კმარა! მხოლოდ სიკვდილი მინდა,
არც პოეზია მატკბობს, არც მეგობრობა წმინდა.

ეს რამდენიმე დღეა და რამდენიმე ღამე -
არე-მიდამოს შხამავს ღრმა მწუხარების შხამი.
ჩამოიბუროს ზეცა, მისიც აღარა მჯერა -
მერის თვალებით იგი ვერ გაბრწყინდება, ვერა!

***
მესაფლავე

მესაფლავე, შენ ამბობ, რომ ქვეყანაზე ვინც კი კვდება,
იმ წუთშივე მისი ჩრდილი ყველა ჩვენგანს ავიწყდება?
ეჰ, არ მჯერა მე ეგ რაღაც... მომაბეზრე კიდეც თავი,
და შეწყვიტე, თუ ღმერთი გწამს, ეგ დაცინვა გულსაკლავი.
ვარდის თვეა, მაისია, ნორჩ ბალახებს სიო არხევს,
ხეებს ყვავილთ თეთრი გუნდი, როგორც თოვლი, ისე აწევს,
მზე ნარნარი სხივებს აფრქვევს და სითბოში მთა-ბარს ახვევს,
ყვავილებით მოქარგულა არემარე მომხიბლავი.
ვერა ხედავ, იმ საფლავზე, როგორ სტირის ობლად ქვრივი?
რარიგ შვენის ახალგაზრდა ქალს ეგ სევდა ღვთაებრივი!
განა გუშინ არ იყო, რომ ამ მოკლულმა დარდით ქალმა
ცრემლი ღვარა, როცა სატრფო ცივ სამარეს მიესალმა?
დღესაც იგი იმ სამარეს გულმოკლული დაჰქვითინებს,
დღით არ იცის მოსვენება და ღამითაც არ იძინებს.
მოვა ხოლმე და დაჯდება ცივ სამარის გაშლილ ქვაზე,
დარდით არის გაჟღენთილი მისი უღვთო სილამაზე;
თმას გაიშლის, დაემხობა და ცრემლები სცვივა, სცვივა...
სულს მიშფოთებს ეგ ქვითინი, გული მტკივა, გული მტკივა!
მაგრამ რა ვქნა? მესაფლავე, ჩუმად იყავ, უგდე ყური...
გესმის, გესმის, როგორ კვნესის დაღლილი და უბედური?—
“გავქრე ისე, როგორც ნისლი, როგორც ღამის მოჩვენება,
არ მეღირსოს კვალარეულს სიმშვიდე და მოსვენება.
შენი სახე გულს კაწრავდეს, როგორც ვიყო, სადაც ვიყო,
თუ როდისმე არ მახსოვდე... თუ როდისმე დაგივიწყო! ”
მესაფლავე, კიდევ იტყვი, რომ ამქვეყნად ვინც კი კვდება,
იმ წუთშივე მისი ჩრდილი ყველა ჩვენგანს ავიწყდება?
აი, თუნდაც გალავნისას მესაფლავე აღებს კარებს:
ახალგაზრდა ვინმე ვაჟი კიდევ სატრფოს ასამარებს.
გულმოკლული ძვირფას კუბოს არ სცილდება, არ შორდება,
განა როსმე სხვა ამგვარი სიყვარული მეორდება?
უსაზღვროა მისი სევდა, უსაზღვროა მწუხარება,
და გადმოსჩქეფს გულმოკლულ ვაჟს თვალთგან ცრემლთა მდუღარება.
ფიცით ამბობს: “ოჰ, შეშფოთდეს სამარეში ჩემი ძვლები,
არ ათბობდეს ჩემს სამარეს გაზაფხულის მზის სხივები,
გავქრე ისე, როგორც ნისლი, როგორც ღამის მოჩვენება,
არ მეღირსოს კვალარეულს სიმშვიდე და მოსვენება,
შენი სახე გულს კაწრავდეს, სადაც ვიყო, როგორც ვიყო,
თუ როდისმე არ მახსოვდე, თუ როდისმე დაგივიწყო!”
მესაფლავე, კიდევ იტყვი, რომ ამქვეყნად ვინც კი კვდება,
იმ წუთშივე მისი ჩრდილი ყველა ჩვენგანს ავიწყდება?
ის ქალი კი, წეღან რომ ვთქვი, ისევ მოდის თმაგაშლილი
და სამარეს დაუვიწყარს თავს ადგება, ვით აჩრდილი,
ხელში ვარდის მთელი ბუჩქი, ჯერ ისევე დაუმჭკნარი,
მოაქვს, რომ მით დაამშვენოს სამარისა თეთრი ჯვარი.
ოჰ, ეს ქალი ალბათ დარდით ყვავილივით ჭკნება, ჭკნება...
სევდას სახე დაუფარავს და სიყვითლე ეპარება.
საცოდავი! თვალებსაც კი დასჩნევია უძილობა, —
ასე ხდება, როცა ღამით მოგონებებს იწვევს გრძნობა, —
ახლა? ახლა კიდევ იტყვი, რომ ამქვეყნად ვინც კი კვდება,
იმ წუთშივე მისი ჩრდილი ყველა ჩვენგანს ავიწყდება?
და ის ვაჟიც, გუშინწინ რომ მიაბარა სატრფო საფლავს,
არ სცილდება სასაფლაოს, სევდიანს და გულმოსაკლავს;

სახე თაფლის სანთელს უგავს, სანთელივით დნება, დნება,
თავს დასცქერის დაუვიწყარს, გლოვის სიტყვას ეუბნება.
მის თვალებსაც დასჩნევია ღამის თევა, უძილობა, —
ასე ხდება, როცა ღამით მოგონებებს იწვევს გრძნობა!
მესაფლავე, ახლაც იტყვი, რომ ამქვეყნად ვინც კი კვდება,
იმ წუთშივე მისი ჩრდილი ყველა ჩვენგანს ავიწყდება?
დღეს იმ ქალმა გულმოკლულ ვაჟს უნებურად მოჰკრა თვალი,
გაიფიქრა: “ისიც ჩემებრ ტირის ცრემლებშეუმშრალი;
უძიროა კაცის სევდა, უძიროა კაცის გული,
რას არ ითმენს სიყვარულის ცხოველ ნათელს მოკლებული”, —
ასე ამბობს სევდიანი ქალის ცისფერ თვალთა ცქერა.
ალბათ, ვაჟსაც ამ უსიტყვო ცქერამ გული აუძგერა...
ასე იცის თანაგრძნობამ... შენ კი ისე იღიმები,
თითქოს მართლა იბმებოდეს იმათ შორის ის სიმები,
რომლის ძალით ორი გული სამუდამოდ შეერთდება...
ეჰ, არ მჯერა მე ეგ რაღაც, ქვეყნად ეგრე როდი ხდება.
როცა ფიცით აცილებენ მიცვალებულს სამარემდე,
ფიცს არ სტეხენ… ფიცს არ სტეხენ უკანასკნელ ყოფნის დღემდე.
გამიგონე, მესაფლავე, შენ არ იცი კაცის დარდი,
თორემ რაა — ჩემს თქმაზე რომ სულელივით ახარხარდი?!
რა ვუყოთ, რომ იმ ვაჟმა ქალს მოუტანა ნორჩი ვარდი
და მწუხარედ წასჩურჩულა: “შემიყვარდი, შემიყვარდი,
ჩვენ ერთი გვაქვს მწუხარება, შევაერთოთ სულთან სული...
გამომყევი, ქალო, ცოლად... ძლიერი მაქვს სიყვარული...
მართალია, ის სატრფონი არც შენ, არც მე აღარა გვყავს,
მაგრამ მათი მოგონება ვერ გაარღვევს უხმო საფლავს.
დავივიწყოთ ის წარსული, სატირალი, სავალალო,
და ახალი შევქმნათ ყოფნა... გამომყევი ცოლად, ქალო!”
დაუცადე, მესაფლავე, თუ რა პასუხს მისცემს ქალი,
შენ გგონია, რაკი ვაჟმა დაივიწყა თავის ვალი,
ქალიც ასე მოიქცევა? მე მგონია — არა, არა...
განა გუშინ არ იყო, რომ სატრფო მიწას მიაბარა?
მკვდრის აჩრდილთან ვინ იცინის, მკვდრის აჩრდილთან ვინ იხუმრებს?
აი, ნახავ — აბეზარ ვაჟს რა პასუხით გაისტუმრებს!
მაგრამ ქალი, ღმერთო ჩემო, მორცხვად თავს ხრის და ჩურჩულებს:
“თანახმა ვარ! ერთადერთი მომავალი მასულდგმულებს...
ჩვენ ერთი გვაქვს მწუხარება, ნუ ვიგონებთ დროს უბედურს,
მე შენი ვარ სამუდამოდ... წამიყვანე, სადაცა გსურს”...
მესაფლავე, ახლა კი გაქვს ნება, რაც გსურს, კვლავ იგი თქვა...
სამუდამოდ ასამარებს კაცთა ხსოვნას სამარის ქვა.
ალბათ ქალ-ვაჟს დღეს ერთი აქვს ბინა... ხედავ, გადის ხანი,
არ ნახულობს სასაფლაოს დღეს არც ერთი იმათგანი,
საფლავთაგან მტვერს და ბალახს დღეს არავინ არ აცილებს
და მოვლასთან ერთად ფერი წართმევიათ ვარდ-ყვავილებს...
განისვენეთ, განისვენეთ დავიწყებულ არსთა ძვლებო...
თქვენს ყოფნაში არ ერევა ცოცხალთ ფიქრი საარსებო...
განისვენეთ, ძლიერი და უკვდავია თქვენი ძილი...
რაღად უნდათ, რად სჭირიათ თქვენს საფლავებს ვარდ-ყვავილი?
ან რას გარგებთ მოკვდავ კაცთა სამუდამო ცრემლთა ფრქვევა?
ძილით ვეღარ გამოგარკვევთ ვერრა ძალა, ვერც შემთხვევა...
ასე ხდება ქვეყანაზე — ყველა ცოცხლობს, ყველა კვდება,
და ვაი მას, ვის სიკვდილი სიცოცხლეშივ ავიწყდება...
ზარსა სცემენ... იმ ორს, რომელთ დაივიწყეს ბედი მწვავე,
იმ ორს ერთად გადავერცხლილს კუბოში სჭედს მესაფლავე...
სჭედს და რაღაც მწარე ფიქრზე თან ველურად იღიმება, —
იცის, იცის მესაფლავემ, როგორც უნდა... როგორც ხდება...
განისვენეთ, განისვენეთ, დავიწყებულ არსთა ძვლებო,
თქვენს ყოფნაში მე ბევრი მაქვს მწუხარე ჟამს საოცნებო!

***
მესტიის ხიდი

მესტიის ხიდი, ო, ჩელტის ხიდი!
ცის მშვიდი რიდი ედება უშბას.
ცეკვის ალერსით უუკვდავესით
ხენი თავისით აბამენ შუშპარს.
მესტიის მთები, მესტიის მთები!
ჭიანჭველები აგებენ ციხეს.
თევზნი ადრიან, ვით ინატრიან,
მინდვრად დადიან, სტოვებენ რიყეს.
მესტიის ღობე, მესტიის ღობე!
ყარაულობენ ყველებს კატები,
თაგვები დათვებს აჭრიან თათებს,
დღეა მკათათვის გზის დამატებით.
მესტიის ხიდი, მესტიის ხიდი!
თხას მატყლს სთხოვს დიდი ბამბურა ცხვარი.
ნუთუ არ გჯერათ, ორბს დასაჭერად
დასდევს ამჯერად ბეღურა ცხარი.
მესტიის ზარი, მესტიის ზარი!
მშვიდი და წყნარი ხეზე ზის მწყერი.
ამბავი ესე, აღვნიშნოთ დღესვე -
მგლები ცხვრებს მწყემსვენ მხნედ, წესიერად.
მესტიის ხიდი, მესტიის ხიდი!
აქ აღმა მიდის წყალი ჩქარ-ჩქარი.
მეორე ნაპირს ვხედავ პირდაპირ -
ძროხას უნაგირს ადგამს მაყარი.
მესტიის ქედი, მესტიის ქედი!
მზე დასავლეთით ამოდის გვიან,
მართლაც ზღაპარი უფრო ის არი.
რომ ქალთა ჯარნი ჩუმად არიან!
ყვავილთა თოვის, გრძნობათა თოვის.
და სიახლოვის შემშლის სიახლე.
ძვირფასი იგი მიდის ბილიკი,
და ხიდს იქეთა, ჰა, შენი სახლიც!
ეს ხიდი ჩელტის - ხსნა არის ჩემთვის!
მგზავრი ძლივს ელტვის, წუხს: აი, გიდი!..
მე კი ცხენის ძვრით, სწორ ისარივით,
სწრაფად, ქარივით გადავჭერ ხიდი!

***
მესხის გამოხედვა

ის გამოხედვა მზიური
შვილთა ვალი და სესხია,
შეგრძნება ტიტანიური,
იტყვი: ნამდვილი მესხია.

ის გამოხედვა სხვა, წრფელი,
ვერავის ვერ მოესყიდა
და ამაყობდა ქართველი
იმ ერთი ვინმე მესხითა.

იმ გამოხედვით არეებს
უკვდავი ცა მიესხურათ,
ვეფხვების შემოგარეებს
სხვა ვერვინ იტყვის მესხურად.

ის გამოხედვა გასდევდა
შთამომავლობას მესხივედ,
იბრძოდა, თავს გადასდებდა
თავგანწირული მესხივით.

არის ტალღათა მოხეთქვა
ძლიერი, არ უნებური.
მითხარით, სხვა გამოხედვა
სად არის მესხისებური?!

გრიგალია თუ სეტყვაა,
არ მეშინია მე სხვისა,
ქართველში გამოხედვაა
იმ ერთი ვინმე მესხისა.

***
მესხის დაბრუნება

აი, განიბნენ
ცაზე ღრუბლები,
აგერ გამოჩნდა
მისი სოფელი,
განახლებული,
მთელ სამშობლოის
აღორძინებას
განუყოფელი.

აი, ჩონგური...
ალვის ხეებში
მოელვარე ქვის
თეთრი შენობა,
საწინდარია
იგი სიცოცხლის,
როგორც მომავლის
შუქთა ფენობა.

როგორ შეცვლილა
ძველი სოფელი.
ახალი სკოლა,
სასტუმრო, კლუბი,
შორიდან მოსჩანს
მრავალწლოვანი
უზარმაზარი
ფიჭვების ჯგუფი.

შეხედე, ძველი
ალვის ხეები
რა ლამაზია,
როგორ სწორია,
რა მიმზიდველად
თეთრ აივნებით
მოსჩანს ახალი
სანატორია.

მესხს სიხალისით
ევსება გული,
მას დაუბრუნდა
ის სიყმაწვილე;
ისიც რომ ახალთ-
ახალი ქვეყნის
მშენებელია
და მონაწილე.

***
მეტეორიტის, ბოლიდის ან მთვარის ნატეხის...

მეტეორიტის, ბოლიდის ან მთვარის ნატეხის
დედამიწაზე ჩამოვარდნას ჰგავს ერთი გრძნობა,
რომელსაც რღვევის, კატასტროფის და გადატეხის
წყურვილით სავსე ჩემი გული ელის, ენდობა!
სახელოვანი და სანაქებო და უფრო მეტი,
როცა გრგვინავდა, ამხანაგებო, ცხრაას ჩვიდმეტი,
აი, ეს იყო მართლა ხავერდი მუსიკის ხმათა
და არა ვერდის ან „რიგოლეტო“ ან „ტრავიატა“.
მე თვითონ მახსოვს: ქუჩაში ბრძოლა, თეატრში - ტაში,
იქ ბარიკადის ტყვიების ქროლა, აქ - ერმიტაჟი.
დღემდე ვერ ვითმენ იმ გულის წყრომას: სისხლში ნაბანი
იბრძოდა ქუჩა, აქ კი მღეროდა შალიაპინი!
რა გული უნდა გიძგერდეს, ნეტა, რომ იმნაირ დროს
მღერდე „რომეო და ჯულიეტას“, „კარმენს“, „ფიგარო“-ს?
მღერდე პათოსით და ისიც იმ დღეს, - როს კრემლს თოვიდან
ასდჲუმიანი ზარბაზანი სცემს ლეაორტოვიდან!
ორკესტრი ამ დროს სხვაგვარად მღერის და თუ იქნება,
ისევ იმავე რიჰარდ ვაგნერის იყოს მიგნება:
დასცხრეს ორკესტრი, რომელიც გვართობს მსუბუქ გართობით,
მუსიკამ სხვა ხმა უნდა აღმართოს მილიარდობით!
იყოს იმ რიტმის ბგერა ზღვაური ხმობით საჩინო,
ბერლიოზმა რომ ქუჩის ხმაურში აღმოაჩინა.
არა ლაჟვარდი, თოვლი და ციგა ან ბგერა მშვიდი -
რევოლიუციონურ კლასის მუსიკა, მუსიკა დიდი!
გადასხვაფერდა მთა და ტაიგა, ველი და ბინა -
რად გვინდა თქვენი ბალალაიკა და მანდოლინა?
(არ ვნანობ: ცხრაას ჩვიდმეტი წლიდან ოპერის მკრთალი
არ მომნატვრია თქვენი „უნდინა“ და „პიკის ქალი“).
ვლადიმირ ილიჩს სჯეროდა რიტმი - შრომის საწყისი
და საათობით თვრებოდა თითქმის ოცნება მისი,
როს ბეთჰოვენის სონატაში ის ჰგრძნობდა ბევრჯერა
საფრანგეთის დიდ რევოლიუციის მუსიკის ბგერას.
მარსელიეზა, რომელიც ჰხევდა წყვდიად რუტინას,
მედგარ ბრძოლისთვის რომ ამხნევებდა და სძრავდა რკინას
ინტერნაციონალი, რომელიც ქარხნის გულიდან ტოკავს,
აი - როგორი მუსიკა უნდა ეხლა ეპოქას.
მეტეორიტის, ბოლიდის და მთვარის ნატეხის
დედამიწაზე ჩამოვარდნას ჰგავს იგი გრძნობა,
რომელსაც რღვევის, კატასტროფის და გადატეხის
წყურვილით სავსე ჩემი გული ელის, ენდობა!
ჩვენს თვალწინ გაკრთა სულ სხვაგვარად სასტიკი ერა,
მისი სახელი იყო: დიდი მსოფლიო ომი.
რას გუგუნებდა მისი დიდი გრიგალის ბგერა,
ვის სჭირდებოდა ისევ იგი გზა, - სისხლის მდომი?
მანამდე კიდევ უბოლოოდ უსაზღვრო სარკე,
სარკე სივრცისა იყო ხანა მრავალ ანთების
და ნაწილები ათასგვარი ჰქროდენ ცალცალკე
მსოფლიო მნგრევლის და მსოფლიო დიდ გიგანტების.
მათი შეკრება სათითოოდ სწყუროდა მხატვარს -
დირიჟორს - რომელს ეწოდება ჩვენი ცხოვრება.
რა მოფრთხილებით, რა სათუთად ჰკრებდა ამ ნატვრას,
როგორ სწყუროდა მისი მზე და სწორ-უპოვრება.
მხატვარი ნაწილთ უბოლოო სივრცეში ტრიალს
ამჯობინებდა დაჯგუფებას, ერთად მოკრებას.
ის გამოუდგა ნაწილების გრგვინვას და გრიალს -
ის დაეწია ურაგანულ აბობოქრებას.
შებოჭა, შეჰკრა და გალესა ნაწილთა ზვავი,
ამღელვარებულ ზვირთთ მიწოლით გრიგალივით მწირ
გზად დააყენა ორ მოსისხლედ შავად მბორგავი
და ორი სახე საშიშარი დასდგა პირისპირ.
საშინელება! ისევ იგი საშინელება!
ერთმანეთისთვის სამუდამო ზიზღით უშორეს
მათი თვალების უნდობელი მწარე ცხელება
შესცეცებია სასიკვდილოდ ერთიმეორეს.
საშინელება! განწირული ასე გახელვით,
დასაბამიდან დღევანდლამდე თუ ასე - ოდით,
მათი თვალები სავსე არის უმძაფრეს ღელვით,
მათი თვალები ინგრევიან მომავალ შფოთით.
გალესილ ალით შეაცივდენ თვალები თვალებს.
ო, რა წამია! თვალი თვალში როგორ ეფლობა,
ერთი მეორეს სასიკვდილოდ როგორ აწვალებს
თვალთ დაშორების სამუდამო შეუძლებლობა!!
ფიქრნი ისვრიან უნელებელ ელვათ ტბორებას,
არ შეიძლება იყოს ქვეყნად ნამდვილი მითი,
მაგრამ ეს სხვაა... წამით მაინც თვალდაშორების
შეუძლებლობა, ცივი, მაგნიტი.
ყალხზე დამდგარნი სისხლიანი დაჯახებისთვის,
უფრო და უფრო და უფრო ღრმად თვალები თვალში,
წამითი-წამით დაეძებენ მომენტს შებმისთვის...
ორი გიგანტი, ორი რისხვა გაურღვევ რკალში.
თვალები თვალში! ერთნი ხედვენ ნათელს, სხივმოსილს,
ძლევამოსილნი და ამაყნი მიმავალ გზებით,
მეორენი კი სისხლიანს და შავს, დამპალს, წარსულს,
ბრჭყალებიან მხეცს, გაცოფებულს მზის მონათებით.
თვალები თვალში! და... შეიბნენ!! მიწა ზრიალებს,
ზრიალებს მიწა და ცახცახებს სამყაროიცა.
შეიბნენ: აჰა, სამყაროს მთელს დაატრიალებს
კიდით - კიდემდე, ციდან - ცამდე ზრიალებს მიწა!!
მეტეორიტის, ბოლიდის ან მთვარის ნატეხის
დედამიწაზე ჩამოვარდნას ჰგავს ერთი გრძნობა.
ეს იყო რღვევის, კატასტროფის და გარდატეხის
წყურვილით სავსე ჩემი გული რომ მიენდობა.
კიდევ რამდენი გავიარეთ დრო უჟამური,
შავებში იყო გახვეული ათასი მუშა,
ყოველი ქუჩა ფერი იყო წითელ კამურის
და მდუმარებდა ყოველ სახლის ყოველი შუშა.
როგორ არ მახსოვს ამ ქალაქთა ცხრაასცხრამეტი,
განადგურებულ-დამსხვრეული სივრცე და ფერდი.
იმ ცხოვრებიდან არ გადარჩა არც მესამედი,
მომგონებელი დღეთა იმათ მე არ ვარ ერთი.
და ანთებული მღელვარებით განაგრძობს იგი
საშინელ დღეთა სასმენელად მძიმე მოთხრობას:
იყო საღამო გაზაფხულის. პატიმართ რიგი
ვიწრო საკნებში განიცდიდა ბორკილის გრძნობას.
გათავდა დათვლა, შემოწმება საღამო ხანის,
გვიან კი ისევ შემოგვესმა ფეხთა ხმაური,
იარაღთ ჟღარუნს მოჰყვა ხველა მრავალთაგანის,
ციხისთვის რაღაც უსიამო და უცნაური.
უცებ გაიღო კამერების ყველა კარები
და ყველას გულში უეცარი შეშფოთდა გრძნობა.
„შენ, ეი, - ამბობს მოძალადე, - რას ეფარები?
მეორევ, შენაც აქ გამოდი, შენაც, ზაგლობა“.
და მთელი რიგი მოგვესმოდა ნაცნობ გვარების.
მე გადავხედე ჩემს ამხანაგს უნებურ კითხვით:
- რაშია საქმე? ჰა, ჭრიალი ჩვენი კარების -
და ჩემი გვარის დაძახების მრისხანე სიტყვა.
რაშია საქმე? დაძახება ასეთი მწარე...
გამოძახება დარაჯისგან არ არის ტკბილი:
ასეთნაირ დროს თუ გეძახის მხოლოდ სიმწარე,
ასეთნაირ დროს თუ გეძახის მხოლოდ სიკვდილი.
მაშინვე ვიგრძენ! ყველაფერი ვიგრძენ მაშინვე,
რომ არა სიტკბოს, არა სითბოს და მოფერებას,
არამედ საქმეს ამზადებდენ რაღაც საშინელს
და მისი ძნელი ფერი ედო ციხის დერეფანს.
ნახევრად ბნელი დერეფანი, ცივი ღუმელი,
იარაღთ ჟღარუნს სხვანაირი მიეცა ხმობა
და საშინელი, საშინელი ღამის დუმილი
გულში დაჰქროდა, როგორც დარდი და უდროობა.
აქ საიდანღაც გამოვარდა ჟანდარმი ძველი,
ავსილი იყო მისი სახე დაცინვით მკაცრით,
თვრამეტი კაცი ჩვენ ერთბაშად შეგვბოჭეს ყველა,
ერთიმეორეს გადაგვაბეს ორ-ორი, ბაწრით.
ათასი ფიქრი, უცნობლობა გულს აწუხებდა
და მოძალადე, გადასული უგრძნობლობაში,
ჩვენს შეკითხვაზე: „სად მიგყავართ?“ გვიპასუხებდა:
„განთავისუფლებთ“ ან „მიგიყვანთ სხვა შენობაში“.
ხელებშეკრულნი, გაყინულნი, ჩაცმულნი ცუდათ
ციხის ეზოში გაგვიყვანეს ორად, ცალცალკე.
თვით ციხე, ზეცა და ქვეყანა გარშემო სდუმდა,
სახეში გვცემდა ყინვის სუნთქვა, და სივერაგე.
„მშვიდობით, ძმებო!“ - უცებ ციხემ დაიგრიალა,
ყველა კედლებმა ყოველი მხრით ხმას მისცა ბანი.
„მშვიდობით, ძმებო!“ - ათასი ხმის ისმის ზრიალი,
ყალხზე დამდგარა მთელი ციხე და დერეფანი.
მშვიდობით! მაგრამ... რა მოხდება? განა ჩვენ ვიცით,
რაშია საქმე, სად მივყევართ, ან რა იქნება?
თვითეულს ჩვენგანს უცემს გული ძველი სიმტკიცით,
განა ჩვენ ვამბობთ? გული ამბობს: „მშვიდობით, ძმებო!“
„ხვალ თქვენც იქ წახვალთ!“ - ემუქრება ციხის უფროსი
ყველა სარკმლიდან მრისხანებით მაცქერალ კრებას.
ციხე ბობოქრობს: „ო, იუდა! ო, გამცემელო!
არაფერია, არაფერი!.. მშვიდობით, ძმებო!“
კიდევ დაგვსინჯეს, ხომ მაგრად ვართ შეკრულნი ბაწრით?
მე ერთს ჯარისკაცს ვერ ვივიწყებ - სახე გულწრფელი
უთამაშებდა რაღაც სულ სხვა გამწირველ აზრით...
იმის თვალთაგან ჩემს ხელებზე ვიგრძენი ცრემლი.
„საით მივყევართ? დასასჯელად?“ - ჯარისკაცს ვკითხავ,
მე ვგრძნობ იმის „ჰო“-ს და მის ცრემლებს მოხეთქილს ღვარად.
კეთილო გულო, გავიფიქრე, ამ გაუკითხავ
ხალხისგან ბევრი ნადგურდება... მაგრამ, ამგვარად?
მაგრად გაბაწრულს ხელებს სისხლი, ვგრძნობ, რომ ეცლება,
თავით კოჭამდე გამყინველი რბის ჟრუანტელი,
სიცალიერის და სიკვდილის მძლავრი შეძლება
ჩემს წინ ანათებს, როგორც დიდი შავი კანდელი.
ვხედავ გენერალს... იგი თითქო მაწვდის პაპიროსს
(ო, როგორა ჰგავს თვითონ იგი ამ მღვრიე ღამეს),
პაპიროსს მალავს ისევ მალე და იმავე დროს
მწარე დაცინვით ეხლა პირში მაჩრის კარამელს.
შემდეგ... მივყევართ კარებისკენ გულცივ ჯალათებს,
ციხის ალაყაფ-ურდულების ისმის ჭრიალი,
უკანასკნელად ციხე მაინც არ გვიღალატებს,
„მშვიდობით, ძმებო“, - კვლავ სიმწარით დაიგრიალა.
ჩვენ გაგვატარეს ალაყაფი. შემოგვეხვია
საძულველ ღამის სიწყვდიადე, როგორც ობობა.
აი ადგილი, - სადაც მხოლოდ ქვა და რეხვია,
მწირი მინდვრები, ორმოები, უნაყოფობა.
აქ გაზაფხულზე თხრიან თიხას, სწვავენ აგურებს.
ახსოვდეს ყველას: ამ მიწაზე მოგვკვლავენ მტრულად
და მშენებლობის დრო როდესაც დაისადგურებს,
ჩვენი სიცოცხლეც შიგ მარხია თითო აგურად.
და გავიფიქრე: აი, ბინა უკანასკნელი,
ადგილი, სადაც წამის შემდეგ გველის დახვრეტა.
თვითეულ წამში შენამდე სცემს ათასი წელი,
საბედისწერო ორმოების მწარე დახვედრავ!
მთელმა ცხოვრებამ წინანდელმა თვალწინ იალა -
ბავშობამ, დედამ, ადგილებმა ჩემის ყრმობისა.
სულ უბრალო რამ: მეგობრებთან ღვინის ფიალა,
სულ უმნიშვნელო: ბილიკები შემოდგომისა!
და გამახსენდა სუსხიანი გიორგობისთვე,
როსმე განვლილი უდაბური ჩვენი სერები.
სანთლისღერებად ჩარიგებულ ოქროობისთვის
სალამურებად სისინებდენ ჩალისღერები!
გარეულ იხვზე მეოცნებე და სულწასული
ჰყეფდა ბათურა, დასერილი ჩალის ფერებით,
ყვითელ პარკებში აბრეშუმად ცახზე ასული
სულ სისინებდენ, სისინებდენ ჩალისღერები.
მზის ჩაგორებას ფერი ედო უცხო სურნელის,
ჭილოფის ქუდით მახსოვს ჩალა და ნამქერები,
როგორც თითები მომაკვდავის განუკურნელის,
ნერვიულობდენ ჩამომხმარი ჩალისღერები.
კვლავ გამახსენდა ვეფხის ლეკვის იქ თამაშობა.
მე არ ვესროლე, და პირიქით, მას ვეფერები.
კვლავ გამახსენდა დიდებული ჩემი ბავშობა
და მშვენიერი, მშვენიერი ჩალისღერები.
ოცნება გაწყდა... ჩქარა მივალთ და მაინც გვცივა,
ჩვენ ხომ ჩაცმულნი ვართ უბრალოდ, თანაც ქარია,
არ ვიცი, გულში სხვა იმედი რამ გააღვივა,
ხელის გახსნა მსურს: ბაწარი კი კვლავ მაგარია.
ო, გამწარებავ! ჩვენ მივედით დახვრეტის ადგილს,
იმედის მსგავსმა რამემ გულში მაინც ინათა..
რისი იმედი? ცხედარი რომ მიწიდან ადგეს?
დახშულია ხომ სამუდამოდ გზა იმ ბინათა?
შევჩერდით. ეხლა ჯალათებმა იწყეს მზადება.
ჩვენ, როგორც ღამით მშიერ მგლებით მორტყმული ჯოგი,
ერთად შევქუჩდით, ამაოა თავგამოდება,
თავის დახწევას სიკვდილისგან თუ ფიქრობს ზოგი.
ახლო და ახლო, უფრო ახლო მოდის კონვოი,
ორმოსთან, სადაც გარინდებით სდგას თვითოული,
ისევ ქარი ჰქრის, შუაღამის გულცივი დროა,
ორმოს სიღრმეში დარჩენილა ჯერ კიდევ თოვლი.
გინდა იყვირო! გინდა კვნესა, აქაქანება.
ამ შუაღამით არავისი არ არის შველა
და „დაიჩოქეთ!“ - რომ გაისმა ცივი ბრძანება,
იელვეს ხმლებმა, ძვლები სხლტიან და კვნესის ყველა.
და მე ვიგრძენი, რომ უეცრად გაყინდა ძარღვი,
მე აღარ მახსოვს არაფერი - რა მოხდა შემდეგ...
გრიგალი იყო, ყრუ ჰაერი რომ გაარღვია,
თუ მხოლოდ სროლა - რომლის მსგავსი არ ვიცი დღემდე?
რამ გადამაგდო ბნელ ორმოში? ბევრჯერ მინახავს
საშინელი დღე, მაგრამ გრძნობა არ დამკარგვია
და აქ კი გრძნობადაკარგული ვიყავი დიდხანს...
ინტერნაციონალის მძლე გუგუნმა გამომარკვია.
პირველად ვიგრძენ, წითელ თოვლში ვიწექ გულაღმა,
ვიგრძენ, რომ გული ცოცხალია, ცემათ მნაკვთავი.
ამხანაგები მაწვენ თავზე ყველა მოკლული,
ყველა მოკლული, ყველა სისხლში, ან მომაკვდავი.

***
მეტეხი იდგა რუხი, პიტალო

ცა - დასავლეთი აღვივებდა ღრუბელთა ღუმელს,
მეტეხი იდგა რუხი, პიტალო.
შემოდგომის დღე მისცემოდა უსაზღვრო დუმილს,
მთაწმინდა - მშვიდი და მოყვითალო.
წიგნის გვერდები ჩამოშლილი და არეული
ინახავს ამ დღეს ჩუმი, ცბიერი.
მასში მარხია მოჩვენება სიზმარეული,
სული შეშლილი და ბედნიერი.

***
მეტყვი: როგორც ეს გრიგალი...

მეტყვი: როგორც ეს გრიგალი,
დამივიწყე მეცა.
გაიხსენე შენ სამშობლოს
მშვენიერი ზეცა.

მეტყვი: იგრძენ მუხის ჟრჟოლა
შორი მინდვრიდანა,
როგორ მიდის, როგორ მოდის,
როგორ ღელავს ყანა.

მაგრამ ეს ხომ სიზმარია,
აქ ვერ ვხედავ ბალახს.
ქვის სიმძიმე სამარედ ხდის
უზარმაზარ ქალაქს.

***
მეც იმ ჭაპანზიდვამ...

მეც იმ ჭაპანზიდვამ
ადრე დამაბერა.
მუხლი მომიკვეთა,
მაგრამ აწ მახარებს,
ამ გზით გადავხედავ,
თუ რა მრავალფერად
ახალს ეფინება
შრომა ველ-ბაღნარებს.

***
მეცხრე სიმფონია

სად ზღვის ჭავლებია,
ყვავილთა მთოველი,
კვლავ ვხვდებით ერთმანეთს
მე და ბეთჰოვენი.
ოცნება მგონია,
სიზმარი მგონია...
ქართული მოტივი -
მეცხრე სიმფონია!...

***
მეხი მეხს, ქარი ქარს, ჩვენ კი მივსცეთ მხარი მხარს!

აქ ჯერ
არაა პროლეტარი,
მხოლოდ გლეხია,
მაგრამ საზღვრები
წაიშლება,
არის წერტილი,
სადაც შეხვდება
მძლე ქარხანა,
მშვიდი მინდორი
და რომელიღაც
ჯვარედინზე
გახდება ერთი.
ფოლადის ხარი
მიაბიჯებს.
სადღაც ღობეზე
ძველის ძველიდან
ჩამოცმული
ცხენისთავია.
აი, წარსულო!
აი, დღეის
ახალი კვალი,
რისთვის გეგონა
ჩვენი მიწა
რომ უძრავია?
კვარის მაგივრად
მოელვარე სანთლით
„ღამურა“, -
ქარისგან შემკრთალ
სინათლეში
გათავდა დღე რა,
ღამითაც შრომობს
საქართველო,
გათენებამდეც.
მახლობლად
მედგარ კოლექტივის
სცემს გულის ძგერა.
ჩასხმული,
შავი,
მზით დამწვარი,
თითქო რჩეული
ერთი მეორის
უკეთესი
თვალებ-ბრდღვიალა,
გადახალისდნენ,
გამოცოცხლდნენ
ჩვენი ბიჭები.
მიაბიჯებენ -
სიმღერამაც
დაიგრიალა:
მხარი მხარს,
მხარი მხარს,
კოლექტივო,
მხარი მხარს,
აბა ჰე, აბა ჰე,
აბა მივსცეთ
მხარი მხარს,
წავიდეთ, მოვედოთ,
ბორკილ-აყრილ
მთა და ბარს;
მივიდეთ, მივუდგეთ,
გაერთიანებულ ჯარს.
ჰარიქა, ჰარიქა,
ჩავეჭიდოთ
გუთნის ტარს,
ჰარიქა, ბობოლა,
ძველ ღობეებს
უვლის გარს,
მეხი - მეხს, ქარი - ქარს.
ჩვენ კი მივსცეთ
მხარი მხარს.

***
მეხსიერება

როგორც ხანდახან ნივთს ეძებ დიდხანს,
ნივთი კი თვალწინ ყოფილა თურმე -
გადამაჩვია ლექსების კითხვას
ამ ხმაურობამ ჯოჯოხეთურმა.

სიბერის ხანა გულს ეპარება
და ნათელ დღეთა ჰქრება ფიცხობა,
მას ხან ეშმაკი გადეფარება,
ხან სასიკვდილო გულმავიწყობა.

ამ წამს უხილავს ვადარებ თივთიკს,
არ შემიძლია, რომ ხელი ვახლო...
თუმც სიხარულიც, როგორც ის ნივთი,
არსებობს ახლო, სრულიად ახლო.

***
მზადა ვარ მარად...

მზადა ვარ მარად
მღელვარე თვალით
გათენებამდე
ვუცქირო რუბენსს,
ამოსვლას მზისას
მგზნებარე რკალით,
საოცარ ფერებს,
მშვენიერ ღრუბელს.
კარგია უბის
გარღვევა ალით,
ლუვრი საყვარელს
მაგონებს უბეს.

***
მზადება გასამგზავრებლად

უცებ დადგა მაისი ნელი და შემპარავი!
ფორთოხლების რტოებში აზვირთდნენ ნიავები;
რადგან არ მაქვს სამშობლო, რადგან არ მყავს არავინ,
ისევ უცხოეთისკენ მიმაფრენენ ნავები!

ლურჯი იალქნებისგან, ვიცი, რა დარებია!
ოჰ! ამდენი ოცნება სულმა ვეღარ დალია,
რადგან მთელ სიცოცხლეში არვინ არ მყვარებია -
მე მიყვარს საფრანგეთი, ალპები, იტალია!

***
მზე თვალებში ჩაგეწვეთება, და თვალს სინათლე მოემატება!

როცა ხნულები
ეფინება
ველებს სვეტებად
და თვალუწვდენი
ნიავების
ზღვა იბადება,
ცეცხლი რამ მზისგან
კაცს თვალებში
ჩაგეწვეთება,
და თვალს სინათლე
უეცარი
მოემატება!
...გარშემო ისევ
აღტაცება აურზაურობს,
ქართლი, კახეთი,
იმერეთი,
რაჭა, ოდიში,
მსოფლიოს ერთი
მეექვსედის
გულთან ხმაურობს...
ასე ხმაურობს
პოეზია, ვეფხვი და ქარი.

***
მზე შენს ცდაში გადიხარა...

მზე შენს ცდაში გადიხარა,
ჩადის წამთა თვლაში.
საათის მაჩვენებელიც
ულმობელად გაჰქრის.

მინდა წამიც შევაჩერო -
ის კი მიჰქრის ცივად,
თან ხარხარით მომაძახებს:
წადი, ვიღას უცდი?

ნუ თუ შენი მეგობარი
ასე დაივიწყე,
ერთი წუთიც არ აჩუქე
იმის მოგონებას?

ვგრძნობ, რომ ვიღაც შხამიანმა
მოგცა თასი ღვინით...
დაგვაცილა სამუდამოდ
ყრმობის მეგობრები!

***
მზეა ისე მგზნებარე

მზეა ისე მგზნებარე,
რომ ხანძარსაც დაყურავს,
ვხედავ: აგერ მღებარი
ღებავს სახლის სახურავს.

აქ სიმკვეთრე-სილბილის
ფერი ფერებს ეხება:
სახურავი პილპილის
ელვარებამ შეღება.

იგი მზეზე კრიალებს,
როგორც სისხლის იარა,
თითქო აქ მოთქრიალე
წვიმამ გადაიარა.

შენ აშინებ იერით
მტრებსა და მუხანათებს -
შენი მოსვლა ძლიერი
წვრილმანშიაც ანათებს!

***
მზემ ისრები შემართა...

მზემ ისრები შემართა
და ღრუბლებში გარია;
მითხარ, რა დაგემართა?
მითხარ, რა გიხარია?

სავსე ნაზ და უმანკო,
მორცხვი დანაშაულის
გაიელვებს სახეზე
ელვა თურაშაულის.

რა ლამაზად გიხდება
შუა-გადაყოფილი
ყორნისფერი ნაწნავი,
მკერდზე გადმოწყობილი.

შენ არც დედა გყოლია,
შენ არც მამა გინახავს,
მაგრამ შენი ცხოვრება
ბრწყინავს, მზისთვის გინახავს.

***
მზეო თიბათვისა

მზეო თიბათვისა, მზეო თიბათვისა,
ლოცვად  მუხლმოყრილი  გრაალს შევედრები.
იგი, ვინც  მიყვარდა დიდი სიყვარულით,
ფრთებით დაიფარე - ამას გევედრები.

ტანჯვა  განსაცდელში თვალნი მიურიდნე.
სული მოუვლინე ისევ შენმიერი,
დილა გაუთენე ისევ ციურიდან,
სული უმანკოთა მიეც შვენიერი.

ხაანმა უნდობარმა, გზა რომ შეეღება,
უხვად მოიტანა სისხლი და ცხედრები,
მძაფრი ქარტეხილი მას ნუ შეეხება,
მზეო თიბათვისა, ამას გევედრები.

***
მზის ამოსვლა

მთით ამოდის მნათობი
ლალით. მარგალიტებით.
ათასფერად ნადნობი
და შემკული დიდებით.
ლაღი, სახე-სანდობი,
მთაზე სხივ-დანანდობი
ამოგორდა მნათობი
მზიურ გულდამშვიდებით.
ამოვიდა მნათობი
მზე დიადზე დიადი,
იყო ტბათ გადამტოპი
ელვარება ფრიადი.
ქვევით ჰქუხდა შავი ზღვა,
ჰქროდენ შორნი სიონი.
შორით კავკასიონი
იდგა მძლე და ზვიადი.
ყოფნის მთელი დროებით
წლებით და საათობით
დიდის უდაბნოებით,
ვრცელი უმარადობით
ჩემი დღე და სოფელი,
მკაცრი, უარმყოფელი
ამ მხნე, ამ მახლობელი
გაჩირაღდნდა მნათობით!

***
მზის კაშკაში

მზის კაშკაში
კვდება მთაში.
საღამოა. ცისა ტატნობს
აელვარებს, ცეცხლად ადნობს
მზის კაშკაში.
ტყეს, შემოსილს მზისა სხივით,
სიო არხევს თივთიკივით
და ნიავთა ჰანგი წრფელი
ისმის, ისმის უდარდელი:
„მზის სხივივით, მზის სხივივით
ცეცხლში ვცხოვრობთ, ცეცხლში ვცვივით“.

***
მზის კაშკაში

ალთ კაშკაში.
ქარხანაში შუადღეა.
შრომის სხივით
აელვარებს, რკინად ადნობს,
ქურას ანთებს სიმღერაში.
შრომის ცეცხლით, შრომის ალით,
სავსე ცეცხლის მომავალით
მზის კაშკაში
დაგრიალებს ქარხანაში.

***
მზის სადღეგრძელოს...

მზის სადღეგრძელოს მარადი ჭიქით
ვსვამ, მიხარია ცეცხლის კლდემანი,
სამშობლოს იქით, სიმშვიდის იქით
ისევ მეძახის ჩემი დემონი.

***
მზის სადღეგრძელოს მარადი...

მზის სადღეგრძელოს მარადი ჭიქით
ვსვამ, მიხარია ცეცხლის კდემანი,
სამშობლოს იქით, სიმშვიდის იქით
ისევ მეძახის ჩემი დემონი.

***
მზის ჩასვლა

მზის ჩასვლა იყო - ვით ანარეკლი
ძველი დიდების,
ღრუბელთა შორის დაიმსხვრა ძეგლი
პირამიდების.
მე მივდიოდი ნანგრევზე ობლად,
ობლად შენს გამო, -
მწუხარედ ქროდა ციურთა სოფლად
ჩვენი საღამო.
ქარმა ვერცხლისფრად შემოსა ნელი
ცის დასავალი,
ღრუბლებმა მაშინ გაშალეს ველი
ვარსკვლავთ სავალი.

***
მთა

ის, მოწყვეტილი ყოველგვარ საგანს,
გაიყურება შორს დაჟინებით,
სადაც მხარეა გაუგებარი,
სავსე წუხილით და დაშინებით.
და აი, ჩნდება ჰაერში რაში
და იფარება გველის სლიანი
და ედევნება მირაჟს - მირაჟი
შეშინებული და ნისლიანი.
შეტაკებები მკაცრი და მწარე
ეფინებიან ველებს მზიანებს,
გამოჭრილი აქვს ყელები მინდვრებს,
როგორც დაღუპულ ადამიანებს.

***
მთაგორების ზემო...

მთაგორების ზემო -
განდგომილთა ახლო,
არ გაშენებ, ჩემო
მშვენიერო სახლო!

მირჩევნიხარ სადმე
კვლავ ღარიბად მდგარი,
ვით დავთმევი, დათმე
შენაც ზენა-ქარი.

და ვიცხოვროთ ასე,
დაყრდნობილი მარად
მხოლოდ ჩანგის ხმაზე,
მხოლოდ ხალხის კარად.

მთაგორების ზემო -
განდგომილთა ახლო,
არ გაშენებ, ჩემო
მშვენიერო სახლო.

***
მთაწმინდის იქით

მთაწმინდის იქით დასისხლულმა მზემ ბინა ჰპოვა.
არ არის შველა. ბნელი ჩრდილები
მრავლდება, როგორც სიბნელეში დინგების გროვა
შავი და ჩუმი დღის ყვავილები.
თვითონ მსოფლიოს მწუხარება აქ შედარებით
მხოლოდ ლანდი და მხოლოდ ჩრდილია,
მოშხამულ სინდისს ეფარება მკვლელ ნეტარებით
მსუბუქი ოხვრა და იდილია.

***
მთაწმინდის მთვარე

ჯერ არასდროს არ შობილა მთვარე ასე წყნარი!
მდუმარებით შემოსილი შეღამების ქნარი
ქროლვით იწვევს ცისფერ ლანდებს და ხეებში აქსოვს...
ასე ჩუმი, ასე ნაზი ჯერ ცა მე არ მახსოვს!
მთვარე თითქოს ზამბახია შუქთა მკრთალი მძივით,
და, მის შუქში გახვეული მსუბუქ სიზმარივით,
მოჩანს მტკვარი და მეტეხი თეთრად მოელვარე...
ოჰ! არასდროს არ შობილა ასე ნაზი მთვარე!
აქ ჩემს ახლო აკაკის ლანდს სძინავს მეფურ ძილით,
აქ მწუხარე სასაფლაოს, ვარდით და გვირილით,
ეფინება ვარსკვლავების კრთომა მხიარული,
ბარათაშვილს აქ უყვარდა ობლად სიარული...
და მეც მოვკვდე სიმღერებში ტბის სევდიან გედად,
ოღონდ ვთქვა, თუ ღამემ სულში როგორ ჩაიხედა,
თუ სიზმარმა ვით შეისხა ციდან ცამდე ფრთები,
და გაშალა ოცნებათა ლურჯი იალქნები;
თუ სიკვდილის სიახლოვე როგორ ასხვაფერებს
მომაკვდავი გედის ჰანგთა ვარდებს და ჩანჩქერებს,
თუ როგორ ვგრძნობ, რომ სულისთვის, ამ ზღვამ რომ აღზარდა,
სიკვდილის გზა არ-რა არის, ვარდისფერ გზის გარდა;
რომ ამ გზაზე ზღაპარია მგოსანთ სითამამე,
რომ არასდროს არ ყოფილა ასე ჩუმი ღამე,
რომ, აჩრდილნო, მე თქვენს ახლო სიკვდილს ვეგებები,
რომ მეფე ვარ და მგოსანი და სიმღერით ვკვდები,
რომ წაჰყვება საუკუნეს თქვენთან ჩემი ქნარი...
ჯერ არასდროს არ შობილა მთვარე ასე წყნარი!

***
მთებს გახედე!

მთებს გახედე, რატი!
გაზაფხული მიწას,
როგორც ანდამატი,
სივრცისაკენ იწვევს!

აი, მთაზე დნება
ლანდი ნისლის ტოტის,
კვლავ იღვიძებს ნება:
გაზაფხული მოდის!

აბიბინდი, მდელოვ,
ახმაურდი, კორდო!
დედამიწა მთელი
ყვავილებმა მორთო.

მოჰქრის ქარი მთების
და ბაღების უბეს
აფრქვევს ყვავილების
სურნელოვან ღრუბლებს.

გიყვარს ველად გავლა
და მწვერვალზე ადი:
თავდადებით სწავლაც
მწვერვალია, რატი!

იგიც მერმისს იწვევს
და მზით აკაშკაშებს
თავისუფალ მიწის
თავისუფალ ბავშვებს.

***
მთელი დღე ვგრძნობდი

მთელი დღე ვგრძნობდი, რაც უნდ ათოვოთ
და ქუჩა ავდრით გადაიხაროს,
დღეს უსათუოდ, ო, უსათუოდ,
მე სასახლეში ვნახავ სიხარულს.

საიდან, როგორ? მე არ მეგონა,
უეცრად გაჩნდით ჩემი ზმანება,
თქვენ მე გამიგეთ, მომეცით ხელი
და აწ სიცოცხლე არ მენანება.

***
მთელი დღე წვიმის ეკიდა ქსელი...

მთელი დღე წვიმის ეკიდა ქსელი,
მთელი დღე ნისლში სცურავდა მტკვარი.
ტალახად იქცა ქუჩები სველი.
ქვაფენილებზე დაგუბდა ღვარი.
თითქო სტიროდა ტფილისი ძველი,
რომ ღიმილისთვის დრო აღარ არი,
რომ სევდიანი ქალაქს ედება -
გულის მომკვლელი თავ-გამეტება.

***
მთვარე კაშკაშებს...

მთვარე კაშკაშებს... ცა მოქარგული
მოციმციმეთა ვარსკვლავთა გუნდით
მშვიდად დაჰყურებს ძირს დედამიწას,
გარს შემოხვეულს სქელი ბურუსით.

შორს, შორს მიტაცებს ცისა სიტურფე,
მისი სიმშვიდე და მყუდროება...
მასში იხატვის უმანკო, წყნარი,
უცოდველი და წმინდა ცხოვრება.

მინდა დავტოვო ამქვეყნიური
ყველა სიბილწე, შური და მტრობა,
და იქ გავფრინდე, ვარსკვლავთ წრფელ ციმციმს
შევუთანაბრო მეც ჩემი გრძნობა.

***
მთვარე მთას ამოეფარა

მთვარე მთის ხრიოკს ამოეფარა,
სიცხე მინელდა, მტვერს მიეძინა;
მეურმე მღერის და მოგონებით
აჩრდილს სურს მისცეს მსუბუქი ბინა.
შორს ბაღი მოსჩანს, მოსჩანს ჯეჯილი,
და ისევ ბაღი, ისევ მთის ქარი,
მე ვდგევარ, როგორც ტყვე უცხოეთში,
როგორც სიზმარში უცხო სიზმარი.
როგორც სიზმარი დავიწყებული
თრთის და კანკალებს ცაზე ვარსკვლავი;
მე კი კაეშნის მხარეში მიწვევს
სევდით მოცული ოცნება შავი.

***
მთვარე ღრუბელქვეშ შუა-ღამისას...

მთვარე ღრუბელქვეშ შუა-ღამისას
მკრთალ ნათელსა ფენს აყუდებულ მთებს,
ხეობა სთვლემს და ამბავს წამისას
არაგვი უთხრობს საყდარ-ნანგრევებს.
მთვარე, ღრუბელი მიდის და ჰქრება,
სიდღანაც ისმის ბულბულის სტვენა..
მთვარე ღრუბლიდან კვლავ იცქირება,
ისევე ბადრი ამოესვენა.

სევდით სავსეა მისი ნათელი,
როცა ცაცხვთ ფოთოლს ქსელში იბნევა
და ტბის კამკამზე წყნარი და ნელი
ვერცხლისფრად, ნაზად გადაიფრქვევა.
და ტბაში მოსჩანს იგივე მთვარე,
იგივ წყნარი და მინაზებული,
ოქროს ბურთივით ნაზ-მოელვარე,
ცეცხლად გაშლილი და ანთებული.

თეთრი ზამბახის სიზმარი ღამით
გაურკვეველი და ნაზი რამე,
ცელქ ნიავს გააქვს გიჟურ სიამით,
და თვის გულმკერდში ითავსებს ღამე.
ფოთლებსა სძინავთ.. უმანკო ძილი
თეთრ ტანთსაცმელად მოხვევია გარს...

***
მთვარე ჭაში

დაღალვით ხეზე მიწოლილა
მოხუცი რაში,
მის წინ დევები იღერებენ
ეშვებს და დინგებს

და თეთრი მთვარე საიდუმლოდ
ჩასული ჭაში
განცვიფრებული უყურადებს
მიმავალ ჭინკებს.

ამ სიჩუმეში ვინ დათვალოს
გზანი, ჰუნენი?
აქ წარსულშიც და მომავალშიაც
შეჩერდებიან საუკუნენი.

***
მთვარის ნაამბობიდან

ვიცი, ცაო, გულმავიწყო,
მე ზრუნვა ვარ, შენ - ოცნება.
არ იქნება, არ დავიწყო
ოცნებათა შემოწმება.

ბევრი მხარე მოვიარე -
ასე იწყებს ამბავს მთვარე, -
მაგრამ საქართველოსთანა
არ მინახავს არსად მხარე.

ბრწყინავს მისი ძველისძველი
უძლეველი მთა და ველი,
მისი წყალი, მისი სივრცე,
მისი შოთა რუსთაველი!

რუსთაველი მახსოვს ბავში,
ოცნებობდა ოქროს ნავში,
მიცქეროდა და თან თრთოდა,
ვით ფოთოლი თრთის ნიავში.

ვიცი, ცაო, ფანტომიდან
ზრუნვა ვარ და შენ - ოცნება.
მრავალ ახალ კარგს მომიტანს
ოცნებათა შემოწმება.

კაცთა შრომამ მალარიით
მოშხამული ატმოსფერა
ახალ ჩაით, ახალ იით
ახლად გააოქროსფერა.

აგერ მძლავრი და ტიტანი
მოსჩანს კავკასიის ტანი.
მიჯაჭვული აქ იყო და
აქ აეშვა ამირანი!

***
მთვრალი მტარვალის სიკვდილი

შენ არ გინახავს კაცის ღიმილი,
შურმა და მტრობამ ისე მიგიდნო,
შენი ცხოვრება და სამძიმილი
არის ეს ქუჩა და სამიკიტნო.

შენი ცხოვრება არის ეს ძაღლი,
რომელიც ჰკვდება ცივი, ბებერი.
მისთვის არ არის ამქვეყნად სახლი,
არც კარებია შესაღებელი.

შენი ცხოვრება არის ეს ბუჩქი,
ჩამოფლეთილი ყოფნის კარამდის,
სადაც სიკვდილი და სადაც ჭუჭყი
განუშორებლად მიდის მარადის.

შენი ცხოვრება, - ეს შემოდგომა,
არასდროს აღარ დაეზამთრება.
აცივდა და შენს მახლობლად დგომა
არავის ეხლა არ ენატრება.

შენი ცხოვრება ღონემიხდილი
არის ტალახი, ბოსელი, ქართა,
რისთვის გაშინებს, მითხარ, სიკვდილი,
თუ არვინ მოვა სიკვდილის გარდა?

ვიცი, თუ როგორ გადუხარხარებს
მთვრალი მტარვალი სიკვდილის ხველას:
შენი ცხოვრება არვის ახარებს -
შენი სიკვდილი ახარებს ყველას!

***
მთვრალია ყოფნით, მთვრალია ცეცხლით

ვარდების ფენით ტრიალებს ჟინი,
მთვრალი ვარ შენით, მთვრალია ლხინი.
ოცნებას შვენი, ვით თვალნი შენი,
შოპენი, ვერდი და პაგანინი.
პოეტის ახლო გედება ალი;
იგი, უსახლო, გიცქერის მკრთალი,
მთვრალია ყოფნით, მთვრალია ცეცხლით
და მაინც ღვინით ჰგონიათ მთვრალი.

***
მთის მწვერვალებს...

მთის მწვერვალებს, მთის მწვერვალებს
მთის არწივი უგზნებს თვალებს,
შესტირის და შევალალებს.

მთის მწვერვალებს სხივი ანთებს
და მათ კალთებს, და მათ კალთებს
აელვარებს, აქათქათებს...

კვნესა ისმის: ‘შეინახეთ...
და ვერ ვპოვეთ, ვეღარ ვნახეთ,
რაც დავამხეთ, რაც დავმარხეთ"...

ცას არ ესმის, ის ცეცხლს ანთებს
და მდუმარე მთების კალთებს
დაელვარებს, დაჰქათქათებს.

***
მიდიან, თუმცა ძალუძთ ისევე...

მიდიან, თუმცა ძალუძთ ისევე
გაგვამხნეონ და აგვიძრან ძალა.
მიდიან, რომელთ სული არა აქვთ,
ძალი და ღონე გამოეცალა.

მოდიან, ვისაც სიცოცხლე გვინდა,
აქ მრავალთათვის იქნეს მალამო.
მოდიან, მოაქვთ ახალგაზრდობა
და სიხარული სამარადჟამო.

***
მიდიოდა თეთრის ჯარი

ზღვის ნაპირად გულდამწვარი
მიდიოდა თეთრის ჯარი,
ცაზე ოქროს სარტყელია
და მინდორზე ოქროს ცვარი.
აჰა, ზღვიდან ნაპირებზე
ამოეშვა ზენა-ქარი,
ცხრა ჭადრის შტო დაარხია,
ცხრად გაშალა მისი მხარი.
ჩრდილი დადგა საამური,
დაბურული, ნაზი, წყნარი
და იმის ქვეშ შეგრილდება
მიმავალი თეთრის ჯარი.
მთით ანკარა წყარო მოდის,
ცივი, როგორც ნაყინარი,
მზე სამ სამხრეზე რომ დადგა,
გაიშალა მთების კარი -
გადმოეშვა წითლების ზღვა,
როგორც რკინის ნიაღვარი.
სეტყვად რომ ცხვარს დააცხრება
შეშინება და თავზარი,
წინ თეთრი თხა (მის სახელი
იუდაა მოსისხარი)
გარბის და მას თან მიჰყვება
ცხრა ათასი სული ცხვარი.
წინ ზღვა არი, ზურგით წითლებს
ვერ აკავებს ვერრა ზღვარი,
ზღვას გასცქერის თეთრი, როგორც
ფარა ხრამის პირად მდგარი.
ჯერ თეთრი თხა გადაეშვა
და მას მიჰყვა მთელი ცხვარი,
ეხლა საზღვარგარეთიდან
იღრინება საზიზღარი!

***
მიდიხარ

მიდიხარ, ისე მიგაქვს წვალება,
თითქოს ზღვის პირას თივას თიბავდე,
ვინა სთქვა შენი გარდაცვალება,
არა, უთუოდ დღეს დაიბადე.

მიდიხარ, აღარ დაგემდურება,
არც მიწიერი არც ზეციერი,
ვინა სთქვა შენი უბედურება,
არა, დღესა ხარ შენ ბედნიერი.

მიდიხარ, ტკბილი გქონდეს მგზავრობა,
სხვა ბინა მარად იყო ზღაპარი,
ვინა სთქვა შენი მიუსაფრობა,
არა, შენ ჰპოვე თავშესაფარი.

მიდიხარ, შენს ბედს ბევრი ინატრებს –
ბედნიერს, ბედი სხვა არსად არი,
შენ სივრცეებმა დაგაბინადრეს,
შენ უკვდავების ხარ ბინადარი.

***
მიეც ქარიშხალს თავშესაფარი

როცა გარშემო სისხლის მდინარე
რწყავს ნიადაგებს,
პაციფისტი სდგას გულხელდაკრეფით,
ასე ქადაგებს:
მიეცეს ფუტკარს თავშესაფარი,
და ქარიშხალსაც
მშვიდი სამყოფი,
ნუ მოაკლდება ყვავილებს ცვარი
და ლაღ ფრინველებს
მწიფე ნაყოფი,
რომ კიდით კიდე გადმოეფინოს
ბედნიერების
და შვების ბადე,
ყოველ ფოთოლში, ყოველ ბალახში,
პაციფისტური სული დაჰბადე.

***
მივალ, გადავკოცნი

მივალ, გადავკოცნი
ჩემსა მთვარესა,
სიტყვებს გადავტყორცნი
მწარე-მწარესა.

გიშრის კაკანათებს
ნუ ჰფენ ქარებსა,
ასე ნუ ანათებ
ჩემს ბნელ ღამესა.

მივალ, გადაგკოცნი
ჩემსა მთვარესა,
უარესს გადავტყორცნი
სიტყვებს მწარესა.

***
მივარდნილი აივანი

ამპარტავანი თათარი,
ეზოში დადის მამალი,
მახსოვს მოხუცი ჭადარი
და ძველი დასტურ-ლამალი,

მახსოვს მივარდნილ აივნის
ჭრელ-ჭრელი მანდილ-საკაბე.
ახლაც ხანდახან გაივლის
ჩვენი კნეინა - კაკაბი.

სიმინდის ანაქურჩალით
კოკა, შედგმული გაროზზე,
მაღალ ტანით და ჭურჭელით
კაკაბი მიდის წყაროზე.

გახმა ბოსტანში მწვანილი!
და ოხრავს ჭმუნვით მოცული
თავადი ვაშლოვანელი,
ხანდახან ჩემთან მოსული.

რა უბედური ქარია!
წამოველ... ვიცი, მელოდი!
დავლიეთ, გაგიხარია...
ვამაყობ საქართველოთი!

ოქტავებით ვწერ პოემას,
ესეც საქმეა თუ არა?
და სოფლის უდაბნოებას
ამ ზარმაც გადაუარა.

და მეგობარიც ხანდახან
უთუოდ მოვა, თუ ელი:
თბილისში მეფობს თათარხან,
ღვინო, დუელი, დუელი!

სასახლე გახდა თილისმა!
არ არის არც საშინელი:
კარგად გაიცნო თბილისმა
ჩინებულება ჩინელი.

რა უბედური ქარია!
წამოველ... ვიცი, მელოდი!..
დავლიეთ, გაგიხარია...
ვამაყობ საქართველოთი!

***
მივაშუროთ

სიცოცხლის ჩანგებს მივაშუროთ ისევ თასებით,
მრავალ წყურვილთა გახელებათ გაათასებით...
ტკბილი და მწარე... სულ ერთია... ცეცხლი მაგარი,
საქართველოსთვის გრიგალია და ნიაგარი...
მაგრამ ისინიც... ცეცხლი იყო მათი თვალები...
ყველა ისინი მშვენიერნი იყვნენ ქალები!

ვთქვათ, ამომსკდარი მიწებიდან ზღვა დარხეული,
თასი დღის ხმათა და კვლავ თასი ზამბახეული...
ვთქვათ, ბრძოლა, ომი, ქარიშხალი, სახლი, გონება,
ვთქვათ, ახალი დრო და ახალი გამოგონება,
მაგრამ ისინი... ცეცხლი იყო მათი თვალები...
ყველა ისინი მშვენიერნი იყვნენ ქალები!

***
მივდიოდით ალაზნის ველად

დაფიქრებული მივდიოდი ალაზნის ველად
და აი, თვალწინ გადიშალა ლურჯი იორი:
მიეშურება ველთა შორის გაწოლილ გველად -
უფრო დიადი არ მინახავს რამ მაგიერი;
მაგრამ შვენებათ ციურთათვის მე არ მეცალა,
ვეშურებოდი თელავისკენ, რომ გაძარცული
ციხე-კოშკიდან საბურავი გადამეცალა
და ნანგრევებში დამენახა ჩვენი წარსული.
ვხეტიალობდი მთელი ღამე განწირულებით,
ჩუქურთმა თითქო სიძველეთა იყო ხუნდები.
შორით მოსჩანდა დაღესტანი ნისლის ქულებით,
სამი დღის შემდეგ ისევ ტფილისს დავუბრუნდები.

***
მივქრივარ და სიყრმიდან...

მივქრივარ და სიყრმიდან წმიდა მხარეს აღთქმისას,
შორით მბრწყინავ-ელვარეს არ ვაშორებ მაინც თვალს,
ვეძებ ცხოველ ნაპერწკალს ჩემის განთიადისას,
და ვუყივი მეგობრებს, და ვეძახი ქარიშხალს.
მაგრამ სძინავთ მეგობრებს, დაღალულთ შუა-გზაზე
და ქარიშხალსაც სძინავს, განუსაზღვრელი ძილით.
ფოთოლი არ ირხევა სიოს შემობერვაზე,
არც მინდორი მღელვარებს ოქროს ბალახ-ყვავილით.
მივქრივარ და მწუხარე ღამის ირღვევა ჩრდილი,
ცისკრის ვარსკვლავი ღელავს, ცისკრის ვარსკვლავი ბრწყინავს.
ახლოა აღთქმის მხარე, მაგრამ მე ძალ-მიხდილი
უღონოდ ძირს ვეცემი, მწარედ გული მიღელავს.
და მე ვხედავ, თუ როგორ ვეღარ მივწვდი ოცნებას...
და ვერას დროს მივსწვდები ყრმობიდან აღთქმულ მხარეს,
და უსაფუძვლო ჟინით ვეძლევი ტანჯვა-ვნებას,
რომ ადრევე, ეხლავე, მიმაბაროს სამარეს...

***
მითხარი ნანა...

მითხარი ნანა, დამაძინე ღონე-მიხდილი,
რაღაც შავ ლანდად მეჩვენება ირგვლივ ქვეყანა,
მე სანატრელად გამხდომია თვითონ სიკვდილი,
იმედი, რწმენა დამეკარგა, ძირს დაექანა.
მე დავიღალე, დავუძლურდი, მძაგს, მძაგს ქვეყანა...
მითხარი ნანა, ტკბილი ნანა...

***
მიმღერე რამე!

როგორ მიყვარდა! მაგრამ ხსოვნა იმ ტრფობის სრულის
დარჩა ჩემს გულში წაუშლელი და მოკამკამე,
იმას იგონებს დაღონება დადაღულ გულის...
იმ სიყვარულის მიმღერე რამე!

ყმაწვილკაცობა, ყვავილები სიცოცხლის დილის
ბურუსებს იქით გადიკარგა... როგორ ვეწამე!
ეხლა თავს მადგას ჭმუნვარება მომავლის ჩრდილის.
იმ სიყმაწვილის მიმღერე რამე!

დიდი მიზანი, ბრძოლა იყო ახალ დღეების,
არ დავცემულვარ, მაგრამ გესლით მე მოვიშხამე.
აი, ნაყოფი ქარიშხლიან სიცოცხლის ვნების.
მე იმ ბრძოლების მიმღერე რამე!

ახალგაზრდათა ბრძოლის შემდეგ დაუძლურების
და წარუშლელი მწუხარების გავხდი მოწამე,
მოწამე გავხდი ცეცხლისა და განადგურების...
გემუდარები, მიმღერე რამე!

***
მისაყვედურებს ბევრი...

მისაყვედურებს ბევრი,
მაგრამ მე მესმის მათი,
მათ კი არ ესმით ჩემი.
კრილოვის ქუჩა, 10.
აქ ჩემს მესამე სართულს
მთვარე ანათებს ღამით.
გათენებამდის ვწუხვარ
ლიტერატურულ შხამით.

***
მისდევს რგოლს რგოლი...

მისდევს რგოლს რგოლი. ასე: ტოლ-ტოლი
ცვივა ფოთოლი ჩვენი თაობის
სხვადასხვაგვარი, გზაა მდაგვარი
ამ მრავალგვარი სანახაობის.

ჩვენი თაობის გამბედაობას
სხვა მოძრაობის ედგა მოტორი.
ეჰა! რადარა, ქარში გვატარა
დიდი, პატარა, ტოლი და სწორი!

ნათელი სევდით ლექსებს ვუსმენდით,
სად მონუმენტი იდგა მთაწმინდის,
მიმყავდა გემი და ნუგეშმფენი
ხმა ჰქუხდა ჩემი ეფემერიდის.

სად მრავლობითი იდგა კოპიტი
უარყოფითი შრიალით სავსე -
წარსული ტირის არაგვისპირის
და ჩემი გმირის თავგადასავალს.

გგონია იქნებ, გზას გავიგნებდით,
გზას გაიგნებდა წყვდიადში თვალი,
უკვდავი ლანდის კლდე რომ არ სჩანდეს,
რომელს მარადის ჰქვია სტალინი?

მის მეოხებით სხვა ამბოხების
ფარჩა-ნოხებით იცვლება თალხი -
ყოველი დროის და გარემოის
ჭეშმარიტ პოეტს გაიგებს ხალხი.

***
მისი ბუნება

აუწერელი გარყვნილება
და ფუფუნება -
აი, რა არის, კაპიტალო,
შენი ბუნება.

აუწერელი, ბუნებიდან
გადანაშალი,
აუწერელი ცოდვები და
დანაშაული.

ასე ჩაფლული, გამოსავალს
დაეძებს ტომი,
გამოსავალი შენ იპოვე
კიდეც: ჰკა! ომი!

საკუთარ მოძღვარს ეთხოვება
განა შენდობა?
ვერც საკუთარ ჯარს შენი გული
ვერ მიენდობა!

მაინც საზარი ომი კართან
არის მოსული,
ომი სასტიკი, უბრალო და
ბარბაროსული.

მის მეშვეობით გზა კარგად გაქვს
გამოსახული -
განადგურება საოცარი,
ჯერ არნახული.

ურაგანულ ცეცხლს მიეცემა
გალერეები,
წიგნთსაცავებზე ავარდება
ალთა ტყეები.

მუზეუმები უმდიდრესი
და ყველაფერი,
რაც გონების და ნიჭის მიერ
არის ნაფერი,

რითაც ამაყობს კულტურული
და მტკიცე რიგი -
წინააღმდეგი არის ომის,
არ უნდა იგი!

უკეთეს პოეტს ევროპისას
სალამი ამ დროს.
მის მგზნებარე ჩანგს გაუმარჯოს,
მის ნათელ დროშას!

არა მათ, რომელთ მოქმედება
ნაქები დიდად,
ძველმა ევროპამ შეითვისა
და შეისყიდა.

რომ ექო მისი განცხრომის გზა
და ფუფუნება,
შენი სიცოცხლე, კაპიტალო,
შენი ბუნება.

***
მისი პათოსი

მისი პათოსი მეტად დიდია
შემოხვეული ცეცხლის ჩრდილებით,
იგი მოხუცი ერუდიტია
სავსე მრავალი გამოცდილებით.

მოსამართლეა მისი თვალები,
სასჯელად არ ჰქმნის ახალ კანონებს,
შეუბრალებლად ანაძალები
ანგრევს ვერსალებს და ტრიანონებს.

***
მისტერია წვიმაში

დღეს ნოტრ-დამთან (სნებიან
ფანტაზიის ნახატი!)
კალენკორის ფრთებიან
ანგელოზებს ნახავდი.

ღია ცის ქვეშ მტვერია,
კარებს აღებს მისანი
და მიდის მისტერია:
„ვნებანი უფლისანი“.

სცენა გამოხატავდა
სამოთხეთა შვენებას
და გარშემო ფანტავდა
რაღაც საშინელებას...

მაღლა ტიტანიური
იყო ღრუბელთ თეთრობა,
საიდანაც ციური
ეშვებოდა მხედრობა.

მარჯვნივ - უზარმაზარი
დევი მწვანე თვალებით,
კოშკი, როგორც ტაძარი,
ედგა ზურგზე ბრჭყალებით.

და კოშკის კბილებიდან
ცბიერი და ხელშმაგი,
როგორც შორი მთებიდან
იზრდებოდა ეშმაკი.

კოშკიდან კი დროდადრო
კრთოდა ცეცხლის ენები,
თითქოს ცეცხლმა დაათრო
ჯოჯოხეთის ფენები.

ირეოდა გალობა
შორი, ხმადაბუგული,
ორღანოთა მკრთალობა
და ზარების გუგუნი.

წაიშალა ეს გრიმი,
არცთუ ისე გმირული,
წამოვიდა რა წვიმა
ჩქარი, კოკისპირული.

ამინდი გაკვიმატდა,
დამამ ქოლგა გაშალა,
წვიმამ უფრო იმატა -
მისტერიაც ჩაშალა.

და შემდეგ კი (სნებიან
ფანტაზიის ნახატი!)
კალენკორის ფრთებიან
ანგელოზს ვერ ნახავდი.

მაღლა ტიტანიური
გაჰქრა ღრუბელთ თეთრობა,
საიდანაც ციური
ეშვებოდა მხედრობა.

***
მიყვარდა იმ დროს...

მიყვარდა იმ დროს ცხოვრების ღელვა,
და ბრძოლა, ბრძოლა მოუსვენარი,
ქარიშხლიანი წვიმა და ელვა,
თავზარდამცემი გრგვინვა და ქარი.
მიყვარდა ცქერა, თუ ვით იცოდნენ
იმედთან ბრძოლა ყოფნის ზვირთებმა.
მიყვარდა ზღვათა ძლიერ ტალღებთან
თავგანწირული სიმღერით შებმა..
უგრძნობელთათვის მგოსანი ვიყავ,
გრძნობიერთათვის თოვლი და ყინვა,
მე შენთვის წრფელი სიმღერა მქონდა,
სხვებისთვის კიდევ მწარე დაცინვა.

ეხლა მშვიდათ ვარ... საგაზაფხულო
წმინდა ჰაერით ვიკლავ დიდ წყურვილს.
ვუცქერ მშვიდ ცაზე ღრუბლების ცურვას,
და ვგრძნობ სულ სხვაგვარ ოცნება-სურვილს.
მიყვარს, როდესაც უგზო-უკვალოდ
დავეხეტები და იმით ვტკბები,
თუ სადმე ველად მიმალულ ყვავილს,
ან თეთრ ოცნებას თავს წავაწყდები!

***
მიყვარდა ჰანგი გრძნობით...

მიყვარდა ჰანგი გრძნობით გამთბარი,
ყვავილებივით ნაზი და ჩუმი -
ხან მოშრიალე, ვით აბრეშუმი,
ხან მოთამაშე, ვით ნიავქარი.
სიმღერა - გულში დაგუბებული,
ხან ნიავივით, ხან შეშლილივით
როს სიღრმეში ვერ იტევდა გული,
გადმოდიოდა ფერად ლივლივით.
ვმღეროდი დამთვრალ ყვავილთა მტვერში,
ვმღეროდი ტრფობის ან მტრობის ხმაზე,
მსურდა ყოველში და ყველაფერში
მუსიკა, გრძნობა და სილამაზე.
მუსიკა, იგი! ჰოი, მგოსნებო,
მართალი არის იგი თქმულება,
რომ უფრო დიდი და საოცნებო
უფრო მაღალი დანიშნულება
არ არის, როგორც განწმენდის ხმაში,
ვით ცეცხლის ალში, დააცხრო ვნება,
რასაც არ ჰქვია რითმათ თამაში
და განცდათ ტანჯვა - მშვენიერება.

***
მიყვარს მარტო ქარიშხალი

მე ცის ვარსკვლავს არ შევნატრი, განთიადის შუქით ძლეულს,
მოსწყენია საწყალს ცაზე, უიმედოს, ფერმილეულს.
არ შევნატრი ყომრალ ღრუბელს, ცას რომ ფარავს ფრთატივტივა,
ატკივდება ხოლმე გული და ცრემლები სცვივა, სცვივა.
მე ნელ ტალღას არ შევნატრი, კლდის ნაპრალს რომ ეტმასნება,
მას ხომ გული აღარა აქვს, აღარა აქვს ცეცხლის ვნება.
მიყვარს მარტო ქარიშხალი, თვალუწვდენელ ზღვიდან ზღვამდე,
მთიდან მთამდე, ციდან ცამდე თავისუფლად მონავარდე!
მიყვარს იმის ნანგრევებზე ახალ გრძნობათ შვება-ლხენა,
მასში ცოცხლობს ფიქრთა ჩემთა იდუმალი აღმაფრენა!

***
მიცვალებულის ხსოვნა

მგონია: ბინდი ვარსკვლავთაგან გემუდარება
და შეშინება უმოწყალო სიმთვრალეს ბადებს.
სახლის კარებთან უმოძრაოდ მდგომარე ლანდებს
იცავს სიბნელე, შეეჭვება და მდუმარება.

ლანდი ქუჩაზე აჩქარებით თავს უკრავს სხვა ლანდს,
ეს ცოცხლებია? არა! გზებზე მიდიან მკვდრები
და სიბნელიდან უბინაო მათი ცხედრები
სამარისებურ უდაბნოში სტოვებენ ქალაქს.

***
მიცქირე თვალში

მიცქირე თვალში,
შენ დადუმდი?
იგრძენი განა?

იყავი ჩუმად
და ბინდიან
თვალში მიყურე.

ნურაფერს მეტყვი,
მე არ მინდა
არავის ნანა.

მიცქირე თვალში,
ო, ჩემს თვალში
საშინელება იგრძენი განა?!

***
მიწა გამოჩნდა

ხომალდს, რომელსაც ნაფოტივით ღუპავს ბუნება,
რა იღუნება იქ მაღალი ანძების სვეტი,
უხილავ ძალას უცდის პოეტი
და ქარიშხალის აზუზუნება.

მიარხევს ზვირთებს მრისხანე ბედი.
არსად არა სჩანს სული უნებო,
ვისაც არა-რაБ დარჩენია, სიკვდილის მეტი,
და იცის მხოლოდ ერთი გრძნობა: არ დაბრუნება.

მაგრამ შენ როსმე გიგრძვნია? - არა!
მის საძებნელად გავსწიოთ ჩქარა,
სასოწარკვეთის დედამიწას ნება ვინ მისცა?

ბევრი ეძებდა მის ნახვას დღემდე,
მაგრამ, შეხედეთ: ძიების შემდეგ!
მიწა გამოჩნდა, მეგობრებო, ახალი მიწა!

***
მიწა შეამჩნევს

ჩამოჰკარ სიმებს, გრგვინავდეს ქნარი, ქარის სიახლით გადანათელი,
არსებობს სხივი, გაჰქრა წყვდიადი, ჩვენ სამუდამო გვინდა ნათელი.
პოეტის სიტყვებს ცა გულდახშული ვერ გაიგონებს ვით სიდიადეს,
მიწა შეამჩნევს, თუ რა ერთგულად ჩვენ ვუმღეროდით სიგანთიადეს.

***
მიწის თხრაში მთიელს ვერვინ სჯობნის

ციკლიდან „პაციფიზმი“

ბრწყინავს, მთებო,
ცეცხლისფერი დილა,
თვლების ღვარით
მოიღვარა ზვარი,
მიწას ორთქლავს,
იმნაირად თბილა,
მინდვრებიდან
აიზიდა ცვარი.
სულ მცირე რამ,
სულ იოტის გვარი.
გაშუქება
დედამიწას ყოფნის,
დააბრუნე
ნიჩაბი და ბარი: -
მიწის თხრაში
მთიელს ვერვინ სჯობნის.
საჭიროა
საძირკვლისთვის სილა,
თუ გზა უნდათ,
გაიყვანონ: არი!
ვაზის ჩაყრა,
ხეხილების ცხრილვა,
არხების და
გვირაბების ღვარი;
პაციფიზმის
სამარისთვის ბარი -
საკითხია
არყოფნის და ყოფნის,
დაუნდობლად
მიდის მთელი ჯარი,
მიწის თხრაში
მთიელს ვერვინ სჯობნის.
არქეოლოგს
ხელთ მივეცით წყვილი
ბიზანტიის
დროინდელი მკვდარი,
მან ფულებზე
წაიკითხა შლილი,
ათასი მზე
და ათასი ქარი.
სთქვა: მესმისო
ვერცხლისფერი ზარი
შორეულზე
შორეული ჩობნის,
დროთა სვლაში
თუ ის არის მყარი -
მიწის თხრაში
მთიელს ვერვინ სჯობნის.
პაციფიზმის
სამარისთვის ბარი -
საკითხია
არყოფნის და ყოფნის,
ჩვენ კი ვამბობთ
მჯობნის მჯობნი არის,
მიწის თხრაში
მთიელს ვერვინ სჯობნის!

***
მიჰქრიან ზვირთნი მოგონებათა...

მიჰქრიან ზვირთნი მოგონებათა,
უუნაგირო და ულაგამო,
რაც მაბადია და რაც მებადა:
მოგონებაა - შორი საღამო.

აღტაცებანი გვწყუროდა თანა,
სულით მაღალი და ჯანსაღ-ამო.
ახალგაზრდობის იყო ის ხანა,
ის მშვენიერი იყო საღამო.

რა ვაჟკაცი ხარ, თუ არ გახსოვდეს -
სიტყვა და საქმე შეასაბამო.
არ დაგავიწყდეს შენ არასოდეს:
საღამო ზღვაზე, წყნარი საღამო.

არ დაშვებულა ჯერ კიდევ ფარდა
და გულიც სცოცხლობს სულ იმის გამო,
რომ ჩვენ სამშობლო გვიყვარს, გვიყვარდა -
ჯერ არ დამდგარა მისი საღამო.

როს მეგობრები შევხვდით ერთმანეთს,
შორი, ვრცელი და დაუსაბამო,
გაყრისა ჟამი ჰქონდათ ზღვას და მზეს,
მხნე, მშვენიერი იყო საღამო.

***
მიჰყევ, გაუგონე ბორბლებს!

რკინა, ფოლადები, რკინა, ქვანახშირი,
ქუჩის ხერხემალი, ქარხნის საფეთქელი,
შრომით იბურება სუნთქვა განახშირი,
როგორც მასალები ასაფეთქებელი.

დგანან მშენებლები, როგორც ქვა-პიტალო,
არის ანგარიში მაღალ სართულებით,
მოსჩქეფს ზაჰესიდან ალი მოწითალო,
ბინდში გატანილი მწყობრი მავთულებით.

მიჰყევ, გაუგონე ბორბლებს სიარული -
არის საუკუნე ინდუსტრიალური!

***
მკვლელების კაფე

შეწუხდა და სთქვა:
რაა ამაში?
ერთი ბნელი სდგას,
როგორც ნაღველი.
რაც იქნეს, შევალ
ამ აკლდამაში,
ვერ წავალ მისი
მე უნახველი.
შევალო, ეს სთქვა
და შესავალი
შეაღო კარი
მძლე განზრახვითა,
ერთი ბნელი სდგა,
რომ კაცის თვალი
პირველად ვერას
დაინახვიდა.

ის დღე და ღამე
იარა. გროვა
იფანტებოდა
ლანდთა სადარი,
ბევრი იარა
და ბოლოს ჰპოვა
მკვლელი, დიდი ხნით
აქ ბინადარი.

***
მოადგა ნაპირს ათასი ნავი

მოადგა ნაპირს ათასი ნავი,
ო, სიხარულო! იყავ, იდიდე!
გითხრან: სეტყვისთვის დახარე თავი,
პასუხად ცეცხლი შემოიკიდე.
ცეცხლი ალიან ცამდე ავიდა,
ო, მეომარო, ბრძენო, პოეტო,
ყველა ამ ერთი სანახავიდან.

***
მოგზაურობა ვერცხლისფერი ბილიკით

ჩვენ მოვიარეთ
მიწა და წყალი,
ჩვენ სიხალისით
ვსუნთქავდით დროთი,
სად ათასობით
კაცი და ქალი
გვხვდებოდა, როგორც
შავი ზღვის შფოთი.
ყველგან ისმენდენ
მძლავრი ლექსების
რევოლუციონურ
აღფრთოვანებას,
მედროშეები
ახალი გზების
ჩვენ ვასრულებდით
მასსის ბრძანებას.
თუმცა მგზავრობა
ჩვენ გვქონდა ჩქარი,
გემი, ჰაერო,
ავტომობილი,
და თან მოგვდევდა
წვიმა და ქარი,
უუძველესი
გზით მონდობილი.
ვიყავით ცისქვეშ
თუ ახალ სახლში,
ჩვენ ბედნიერი
ვიყავით მითი,
რომ მივცურავდით
განცდათ წიაღში,
თუ საქართველო
საითკენ მიდის.
თოვლიან და თეთრ
ქედების იქით,
თოვლიან ფერთა
ზმანება თეთრი,
ვერცხლისფერი და
ლურჯი ბილიკით
ჰაეროპლანიც
მისცურავს ერთი.

***
მოგონება

ტყის ფართო გზაზე, მახსოვს, ეტლი მიგვაქროლებდა,
შენს სუნთქვას ვგრძნობდი ბედნიერი, შენსა მახლობლად.
მე გიამბობდი ჩემს მრავალგვარ თავგადასავალს,
სიყმაწვილეზე გიამბობდი შთენილი ობლად.
საღამო იყო... მზე დასავლით ესვენებოდა,
ტყეს ედებოდა გამჭვირვალე და ლურჯი ბინდი,
ამ დროს ვიგრძენ, რომ შენ სრულიად ყურს არ მიგდებდი,
ეტლის სიღრმეში გადავემხე და ავქვითინდი.
წამოვიწიე და მათრახი გადავკარ ცხენებს,
ელვის სისწრაფით გზას გაეკრა ბუქ-ბუქად მტვერი,
როგორ უგონოდ მივაფრენდი გზაზე ჩემს სევდას,
როგორ უგონოდ ტრიალებდა გარს ყველაფერი.
ტყე გზას გვიცლიდა და ბინდბუნდში თვალს ვერ ვასწრებდით,
ხეების გუნდი იქ, ეტლს უკან როგორ რჩებოდა,
ისე მწყუროდა ამ დროს ლტოლვა განუსაზღვრელი,
ისე მომნატრდა, რომ გზას ბოლო არ ჰქონებოდა.
და ერთადერთი ცის ღრუბელი ვრცელ უდაბნოში
მოხეტიალე, უთვისტომო, მიუსაფარი,
თან მიგვყვებოდა განუყრელად, განუშორებლად,
მსუბუქი, როგორც განვლილ დღეთა შორი სიზმარი.
მეჩვენებოდა - თითქო ტყეში ვიღაც კვნესოდა
და მე ეგ კვნესა, უსასოო გულში მწვდებოდა,
ცრემლი მდიოდა, რადგან ჩემი უკანასკნელი,
ჩემი მწუხარე სიყვარული მაგონდებოდა.

***
მოგონება მშობლიური მხარის

მისცემია ძილს ბრეტანი,
ალივლივებს ზვირთებს მთვარე...
ნამეტანი, ნამეტანი
შორი გზები მოვიარე.

მისცემია ძილს ბრეტანი...
მე კი მახსოვს მსხმოიარე
ჩვენი მთა და მოედანი,
მშობლიური არემარე.

იქ ჭაობი იყო. გაჰქრა
უამური, სიმწრის ჯაფა,
შფოთიანი ძველი გაყრა,
უმკაცრესი  პაპისპაპა...

ოციათას ჰექტარ მინდორს -
ციტრუსების გვინდა ვარდი,
მილიონი კი არ გვინდა,
მილიარდი, მილიარდი!

ასეთ მიღწევაზე ჰქუხდა
ხანისწყალი და რიონი,
და ძვირფასად აზურმუხტდა
ხე მრავალი მილიონი...

გრეიპფრუტი, მსგავსი მთვარის,
მისი ფერი და ამინდი,
გრეიპფრუტი კი არ არის -
ყუმბარაა, დინამიტი!

***
მოგონება ყველაფრის შეიძლება, მაგრამ...

დღით ყვავილოვან ველზე ხარობდით, საღამოთი კი სწერდით დღიურებს,
ვის შეუძლია ეხლა გულდასმით უსმინოს წარსულ უვერტიურებს?

***
მოგონება ყრუ შესახვევის

უსაზღვრო ღამე. ღამე და ყინვა.
ქუჩაზე მიდის სისხლი ღვარული,
ამ სისხლში არის არა დაცინვა,
არამედ სითბო და სიყვარული.

სიჩუმით, შიშით, ვაგლახით, ყოფნით -
ქუჩა და სახლი, როსმე მდიდარი,
ყრუ შესახვევში დამდგარა თოფით,
ვით მოდარაჯე მოუსყიდარი.

უყვირის ქალაქს: ხელები ზევით!
და ისმის კვნესა: შეჩერდი, ბნელა!
ცეცხლის მორევი მოვარდა რღვევით
და მის მორევში შეცურდა ყველა.

***
მოგონება ჩვენი ჭალისა

საღამო ხანად ჩალანდრის ცხენი
მე მაგონებდა გორებს შორებელს,
ფშანში ლანდივით დასცქეროდნენ ხენი
ბინდის მეგობარს მოუშორებელს.

ცამ მოგონება გადუხალისა
მას, ვისაც სწამდა ღამის ფერები,
ეს იყო ქარი ჩვენი ჭალისა
და შემოდგომის ჩალისღერები.

***
მოგონებათ ცა

მოგონებათ ცა, საღებავი
ფერად-ფერადი
არ დაელევა, ოცნებაო,
მხატვარს - ბუნებას!
ახლა შენ უსმენ: ედარება
ცაიერადი
საუკუნეთა ხელოვნების
აგუგუნებას.

აღელვებული უზარმაზარს
ვშლი ფოლიანტებს.
არ დაგვიანდეს მათში დროთა
მრავალი მოდგმა.
უამრავ ლანდებს, შემკრთალ ლანდებს,
წარსულის ლანდებს
ქარვისფერ წიგნში რიდეებით
რთავს შემოდგომა.

ფოლიანტებში ბედი არხევს
მსოფლიო აკვანს.
კაცობრიობა, ჯერ ყმაწვილი,
მასში ტიროდა,
ის არტახებში განიცდიდა
წვასა და დაგვას -
სახიერება მწუხარებათ
უნაპიროთა.

ხან მის თვალებში მზე ელავდა
ცხოვრების ხატვის
გამოუთქმელი, შებრძოლების
გულში შთამდენი:
ადამიანის ბორკილებში
ჩაჭედვისათვის,
მონობისათვის იღვრებოდა
სისხლი ამდენი?

სხვაგვარ მხატვრების პალიტრების
ნატვრით ივსება,
თითქო უღრუბლო, ბედნიერი
მშვიდობა მიწის.
უდარდელობა, მშვიდობიან
ცის ათვისება
გზა იყო მხატვრის რამდენისა,
აბა, ვინ იცის!

მაგრამ დაიძრა აკორდები
ჩანგთა ღრუბელის -
ძარღვდაჭიმული ნებისყოფა,
უსაზღვრო ზიზღი.
ადამიანის ბორკილისგან
თავისუფალის
დამკვიდრებისთვის დაიღვარა
ამდენი სისხლი!

ხუთ მეექვსედზე მღელვარების
ნაპერწკლებს ჰმატებს
ხმა შურისგების, მოწოდებით
მქუხარ ლექსების,
და ჟამთა დენით ძველს, დამტვერილს
იმ ფოლიანტებს,
მიადგა შუქი დედამიწის
ერთ მეექვსედის.

რომ დამონების გაარღვიოს
ვიწრო გალია,
რა ქუხილია, რა წვიმაა,
რა გრიგალია!
მძაფრი ქარის ხმა უერთდება
წაშლილ სტრიქონებს,
გრიალებს, თითქო იმ უკვალო
დღეებს იგონებს.

უფრო და უფრო თავგადაკვლით
გრიალებს ქარი,
თითქო იმ დღეთა მწარე მტერი
მის წინ, აქ არი.
ქარი გადიქცა ქარიშხალად
მიზეზიანად -
ასწლოვან ხეებს მიწიდან გლეჯს
ძირფესვიანად.

ცამ გადიდარა. საღებავი
ფერად-ფერადი
არ დაელევა, ოცნებაო,
მხატვარს - ბუნებას!
სხვა იერადით უერთდება
ცაიერადი
საუკუნეთა ხელოვნების
აგუგუნებას!

***
მოგონების ნაზი მტვერი...

მოგონების ნაზი მტვერი
ანთებული ლალის ჭიქით,
ნისლში გაქრა ყველაფერი,
ყველაფერი დარჩა იქით.

და იქ სადაც ელვებს შვენის
ხავერდები გობელენის,
მთა და ბარი შევაჯერე -
დაყენება მსურდა ცხენის -
მაგრამ ვეღარ შევაჩერე.

***
მოდის

გამოვიდა ომიდან
მკაცრი ცხრაას თვრამეტი,
პოეტების ტომიდან
არ დარჩა მესამედი.

ვინაც შიმშილს, ზამთარის
ძნელ სიცივეს გადარჩა,
ნახევარი რა არის -
ნახევარიც არ დარჩა.

რა ხანა გაიარეს,
ცივი და უნდობარი,
მათი, დაღუპულების,
ვინ სთქვა შესანდობარი?

მშვიდი, კათოლიკური
სადღაც გაჰქრა მესია,
მათი მყუდრო სავანე
ეხლა პერ-ლაშეზია.

მაგრამ მოდის მეორე
ურჩი, მძლავრი თაობა
და ახალი ცხოვრების
მოაქვს მიმოძრაობა.

ძალა მოექანება
გულისა და გონების,
არა ერთეულების -
ბევრის, მილიონების.

***
მოდის მშენებელი, მოაქვს აგურები

მოდის მშენებელი,
მოაქვს აგურები,
შეუნელებელი
მოაქვს მშენებლობა.
მოდის და ციფრების
ალით ნახურები,
ტემპებს ეჯიბრება
შეუსვენებლობა.
მაგრამ აგურია
ზოგი მშენებელის,
ავაზაკურია,
მჩატე, ბორძიკული;
აგებს საპყრობილეს
ვინმე მავნებელი
თვალებაპყრობილი,
როგორც მოციქული.
მისით აგებული
ციხე-ეკლესია,
დროა წაგებული...
კმარა ბრჭყვიალება!
მასაც გაისტუმრებს,
როგორც ეს წესია,
სოციალისტური
შემოტრიალება.
მოდის მშენებელი,
ამბობს: სიდან-სადით
გაჩნდა მავნებელი?
ვიწვი ნაყურები.
ჰა გზა, ჰა ქურები
ხუთი წელიწადით
აი, აგურები,
მართლა აგურები!
სოფლებს და ქალაქებს
აგებს მშენებლობა,
ტემპებს ეჯიბრება
შეუსვენებლობა!

***
მოდის ჭალების სული მცურავი

შენ არ იგონებ ეზოებს, ფაცხებს,
არ გახსენდება დიდი შარაგზა.
შენ არ დაუწყებ საუბარს ცაცხვებს,
აღარ გაუბამ მთებს ლაპარაკსა.

არ გაგონდება ჩვენი თუთები,
არ გაგონდება ჩვენი ფშანები.
არც შორი სახლი, ნასათუთები,
არც ღრუბლიან დღის კაეშანები,

ტყე, შემოსილი ჩქარი ფშატითა,
ჩუმი შრიალი ნეკერჩხალისა.
მდინარემ წყალი შემოადიდა,
კოპიტებთან დგას ზვირთი წყალისა.

დაფარულია მთელი მინდორი,
თანდათან მღვრიე რიონი მოდის.
მოაქვს ხაბო და ნასიმინდარი,
მოაქვს ამინდი წვიმის და შფოთის.

მოაქვს ხეები, მოაქვს მორები,
მოაქვს ჭალების სული მცურავი,
მოუახლოვდა სახლებს მორევი,
მდინარის რისხვა და სამდურავი.

***
მოედანზე

მასხარა ეხლა აღარა ჰგავს იმ მშვიდ მასხარას:
იმისი სახე არის ოხვრა და ტრაგედია,
მაგრამ ის ეხლაც არ ეშვება ცარიელ სიტყვებს,
მას კიდევ ხელში შერჩენია ბალალაიკა,
რომლითაც იგი წუთის წინათ ყველას ართობდა!
ძლივს-ძლივას ასწრებს ფეხტიტველი მეუდაბნოე
თავის დაღწევას. ბარაბანის დამკვრელი გარბის
და სცემს ბარაბანს. ის ყასაბი, ხორცებს რომ სჭრიდა
წინსაფარით და ხელში დანით, მოუხეშავი,
სულს ძლივს ითქვამს და მილასლასებს.
მოსამსახურე ქალი მისდევს მიმქროლ ქალბატონს.
მოგება მომეც! - გაედევნა ვიღაცას ჩარჩი.
ამნაირ ზღაპრებს ვინ ავრცელებს - ამბობს ვიღაცა,
მაგრამ ნამდვილი ამბავია - არა ზღაპარი:
მანიფესტანტებს მეთაური მიუძღვის დროშით,
და მოედანზე საოცარი ისმის სიტყვები.

***
მოელვარე გზით

ჩვენ არ გვაკრთობდა შური და მტრობა,
წყურვილთა შვება არ გვიცხრებოდა,
ყველა წაშალა ბრძოლის სურვილმა
და სიხარული მხოლოდ რჩებოდა.
არ გვაშინებდა წვიმა და ქარი
ჩამობნელებულ ეკლიან გზაზე,
არც ქარიშხალი, არც ნიაღვარი,
არც ბოროტება დედამიწაზე;
არც წამთა რბენა სხვადასხვაგვარი,
მრავალფერობა, გიჟი ოცნება,
არც გარდასული ყრმობის სიზმარი,
არც მოგონებათ აზღვაოსნება.

***
მოვა... მაგრამ როდის?

შორეული ქალის ეშხი
მოვა... მაგრამ როდის?
სიყვარული სასახლეში
მხოლოდ ერთხელ მოდის!

ასეთია ნაზი ბედი,
ბედი რჩეულ ფერის;
სიცოცხლეში თეთრი გედი
მხოლოდ ერთხელ მღერის!

ყვავილები უხვად არის
დენდის... მეფე მონის.
ქარში ათრობს არემარეს
ოხვრა ტრიანონის.

და ლანდებად თეთრ სარკეზე
ჩნდება სახე მკრთალი
შუაზელი, ესტარგეზი
და თვით დედოფალი.

ზრდილი, ნაზი და მეფური,
ჩემი ძველისძველი
ლექსი არის უნებური
სიზმრით შემმოსველი.

მხოლოდ თეთრი შადრევნებით
მე ვერსალის ბროლი,
მაცდურ თვალის გადევნებით
მტანჯავს მსუბუქ-მქროლი.

დედოფალო! ლურჯა რაში
მიჰქრის საშიშ-ჩქარი
და ბილიკთა ლურჯ ქვიშაში
მიაქვს მძაფრი ქარი!

მიჰქრის დალალგადაყრილი:
დოვინ, დოვენ, დოვლი...
თოვლი, ფიფქი და აპრილი,
ვარდისფერი თოვლი.

***
მოვიდა ახალ სანახაობათ

გადაქცეული იყო ჭაობათ იმ დროთა რევა,
მოვიდა ახალ სანახაობათ ცეცხლი და ნგრევა.

***
მომავალს რომ ეფერება

მომავალს რომ ეფერება
შრომის გუგუნი ზვიადი,
ეს არის ბედნიერება
განუსაზღვრელი, დიადი.

თუ როგორც გრგვინვა ქარისა,
წინ მიდის ჩვენი დროება,
ამისი შესადარისი
ჯილდო არ მოიპოვება.

***
მომაკვდავი

მზე დასავლეთით გადაიხარა,
პირდაპირ სტყორცნა სხივი მთისკენა,
უკანასკნელად ბარს გადმოხედა
და დიდებულად გადაესვენა.

აგერ დაჰქროლა საღამოს სიომ,
ააშრიალა ფოთოლი ტყისა,
ფრინველთ ჭიკჭიკში, სევდის მომგვრელად,
გამოისმოდა ხმა ბულბულისა.

უხმოდ, ხის ძირში, სარეცელზედა
წევს ახალგაზრდა ფერმკრთალი სახით.
მომაკვდავია... ელის სიკვდილსა,
ელის ყოველ წუთს, თრთოლვით, ცახცახით.

უკანასკნელად ის გადასცქერის
დიდებულ სურათს, მის წინ გადაშლილს,
და ამ სურათთან ტანჯვით იგონებს
წარსულ ცხოვრებას, წამებით განვლილს.

იგონებს იმ დროს, როცა ჯერ ისევ
პატარამ იგრძნო ობლობა სულის,
იგრძნო დაკარგვა მხიარულ დღეთა,
დაკარგვა რწმენის და სიხარულის.

გარშემო შური, მტრობა, ღალატი
ძალას ართმევდა ადამიანებს...
და ღონემიხდილთ შეუმჩნეველად
ახუჭვინებდა დაქანცულ თვალებს.

სიყვარულის ხმა არსად ისმოდა,
არვინ სიმართლეს არ ქადაგებდა,
მხოლოდ წამების, კიცხვის და ტანჯვის
ხმა ქვეყნად ქუხდა და ღაღადებდა.

„მაშ, რაა ქვეყნად სახარბიელო,
რომ მიიზიდოს ტანჯული გული?“
ასე ფიქრობდა ყმაწვილი ხშირად,
შავი ფიქრებით გატაცებული.

მის წინ ცხოვრების შავი უფსკრული
დაუსრულებლად ქუხდა, დრტვინავდა...
და, მეორე მხრით, ბუნების ძალი
უხვად, სიტურფით მთა-ბარს ქარგავდა.

მხოლოდ იქ მტრობას ძალა არ ჰქონდა,
იქ წმინდა იყო სუყველაფერი,
როგორც წვეთები ნაკადულისა
და ლაჟვარდი ცის უმანკო ფერი.

აღტაცებული დაუახლოვდა
დიდებულ ხელით შექმნილს სურათებს,
დაუახლოვდა ხევ-ხუვებს, კლდეებს
და თვალუწვდენელ მთების მწვერვალებს.

დაუმეგობრდა მთისა ნაკადულს,
ფოთლების შრიალს, ბულბულის სტვენას,
იდუმალ ჩურჩულს ყვავილებისას,
წყაროს ტკბილ ჩუხჩუხს და ტიკტიკ-ლხენას.

ეხლა კი, როცა სიკვდილს წინ უმზერს,
მის ჩასანთქავად მომზადებულსა,
და, ამავე დროს, ხედავს ბუნებას
წარმტაცს, მშვენიერს და დიდებულსა,

არ ასვენებენ მწვავე ფიქრები,
თითქო საგრძნობლად გულს რაღაც სწყდება
და მოგონებათ აღგზნებულ კონას
შავბნელი ფარდა ზედ ეფარება.

მოისმა კვნესა... არეც დადუმდა...
ბინდი გადეკრა დედამიწასა...
მარტო ბულბული სევდის მომგვრელად
ისევ დაჰყეფდა მდუმარ მთა-ბარსა.

***
მონაზონ ქალს

ოჰ, რა ტკბილად ეძინება ყვავილს მდუმარს და ფეეეერ-მიხდილს..
მარტონი ვართ, ჩემო კარგო, ყური უგდე ჩემს სუნთქვას ფრთხილს.
ველთა შორის გასისინდა ხმაურობა მშვიიიდი, წყნააარი
და ყვავილებს ზედ დააკვდა მონავარდე, ცელქი ქარი..
ჩუმად გეტყვი: მარტონი ვართ, გვივლის ფიქრი ამაზრზენი,
მთელის სუუულით მე შენი ვარ, სამუდამოთ შეეენი, შეენი..
შემიძლია დაგივიწყო? მიპასუხე, ამიხსენი.
მთელის გუუულით მე შენი ვარ, სამუდამოდ შეეენი, შეენი.
უთხარ მზის სხივს, ნუღარ ბრწყინავს, გულშივ ჩაჰკლას ნორჩი შუქი..
უთხარ ნიავს, ნუ დაფრინავს მთა და ველად ფრთა-მსუბუქი..
უთხარ ყვავილს, რომ პეპელას ნუ იკარებს, გულს ნუ უხსნის
და პეპელაც იმ გულიდან ნექტარს ნუღარ ამოსწუწნის.
უთხარ ნიავს, რა არის, რომ თამაშობა აქ არ იწყო,
მაშინ მითხარ მეც, შენს მტრფობელს, გულშივ ჩაგკლა, დაგივიწყო...
შემიძლია დაგივიწყო? მიპასუხე, ამიხსენი.
მთელის სულით, მე შენი ვარ... სამუდამოთ შენი, შენი!

***
მონბლანი

ლაჟვარდის გული,
მდევივით ტანი!
გაბრწყინვებული
მოსჩანს მონბლანი.
იგი დგას მშვიდად
და უმოძრაოდ
მშვიდი სიდიდით,
მშვიდი საოცრად.

ადიდებული
მოგრგვინავს რონა,
გააფთრებული
ვეფხვი მეგონა,
ჰქუხს ტალღათ რიგით
რისხვად და მოსვრად
მწყრალი სასტიკად,
მწყრალი საოცრად!

***
მონმარტრზე

მონმარტრზე, სადაც ჩვეული
იფერფლებიან ღამენი,
ხელიხელ გადახვეული
იმღერის ორი გამენი:

„პარიზში ნუ ეძლევი დარდს
რომ დავაშინოთ სნობები
ჩვენ ყველა აფრიკაში ვართ,
ყველა ვართ ეთიოპები“.

ულევი, უანგარიშო,
შიშის და ჟრჟოლის ამტანი -
შენს არე-მარეს, პარიჟო,
აშუქებს კაფეშანტანი!

***
მონპარნასი

თქვენი დროის ზღაპარი
ძველებურად ნაზია,
თქვენი თავშესაფარი
ისევ „მონპარნასია“.
ბროლში ელვის კამკამი,
ელვარება იმ ღვინის,
პროვანსი და შამპანი
მშობლიურად გიღიმის.
თმახუჭუჭა თუთუნის
ბოლი თვალებს ედება,
ისმის ჩუმი დუდუნი -
ძველი შემოქმედება.
ლანდი, შეფარებული
იმა დროთა ყოვნებას,
უნებურად გაგონებს
უკანასკნელ ომნიბუსს.

***
მორჩა! სტიქიის...

- მორჩა! სტიქიის
თავდება რიგი.
ადამიანმა
დასძლია იგი.
ღამე მშვიდობის,
ღამე მშვიდობის,
თავდება ღამე
უამიდობის.

***
მოსვლას აპირებს წვიმა

მოსვლას აპირებს წვიმა,
იგრძნო ღრუბლების გემმა,
გააწკრიალა სიმმა
შენი სახელი - ემა.

გადატეხილი მეხით
ლამის დაღამდეს ბარემ,
დიდებისაკენ ფეხით
კიდეც გასწია მთვარემ.

ყალბი ბოჰემა, აგერ,
სივრცეს უცქერის უვრცესს,
ჰგავს ის ძაფებით ნაკერ
ძველი გაზეთის ფურცელს.

დაე, მფრინავი ლანდი
მიაქანებდეს ფოთლებს,
იყოს საღამო ზანტი,
მე კი გადავშლი ბოდლერს.

***
მოტორი მღერის

მოტორი მღერის
აღელვებულს და წარმტაც ჰანგებს,
მოტორი ჰანგით
დაატყვევებს მანქანებს - მხეცებს,
მოტორი მთელი
სიამაყით ღამეს განაგებს,
მოტორი ისევ
იმ ადგილას ტრიალებს, ეძებს.
მოტორი ისმენს,
ისმენს ვნებით, ისმენს დუმილით.
ქარხანა ისმენს,
გამურულით სავსე კაცებით,
ქარხანა ისმენს
თავის შრომას, ფიქრით-ღუმელით,
ქარხანა შრომობს
სიხარულით და აღტაცებით.

***
მოჩვენება ნანგრევებში

ჩამავალი მზის ელვარება წითლად და ყვითლად
ღებავს შორეულ და ფიფქივით დაცრეცილ ღრუბლებს,
ამომსკდარ მადნის ელვარება დასხმია ტატნობს,
ხელ-ფეხ მომსხვრეულ ოქრო-ვერცხლის ანგელოსთ შორის
ბრწყინვალე ფარჩებს და სარკეებს გადეფარება.
ალბათ, ასეთი იყო წამი ქვეყნის შექმნის დროს,
ალბათ, ასეთი იქნება ის დაღუპვის წამში.
ეშვება ფარდა, დედამიწას ეცემა ბინდი,
ბინდი, რომლითაც უკურნებლად სწუხდა რემბრანდტი,
ლანდი, რომლითაც ბოტტიჩელი იჩრდილებოდა
და ფერადები დაღალულნი პოეტის შელლის.

***
მოწმეა რბევის და თარეშის ხვადგურის...

მოწმეა რბევის და თარეშის ხვადგურის
ბინდბუნდი საზიზღარ რკინიგზის სადგურის,

აგზავნის სადღაცა კუბოებს - ვაგონებს
და მათი კივილი იმ დღეებს მაგონებს,

როდესაც ამ გზებზე გაეკრა ვაება...
ნუთუ ის კივილი ლიანდაგს ჩაება?

***
მოხევის ქალო თინაო...

მოხევის ქალო თინაო,
არაგვი ლურჯად ბრწყინავსო,
ხეობავ დარიალისა,
ვარ მწირი, ვარ უბინაო.

მოხევის ქალო თინაო,
სთქვი, როგორ გინანინავო:
მღალატობ, მარცხვენ ვაჟკაცსა,
რად გადამიდეგ, ნინაო.

მოხევის ქალო თინაო,
მცხეთის მახლობლად მგმინავო,
არ დარჩა ჩვენი ცხოვრება,
ცხოვრება უმოწინავო.

არა სთქვა: დაიგმინავო,
არა სთქვა: დაიძინავო,
იგი ისევე მწირია,
მოხევის ქალო თინაო!

მოხევის ქალო თინაო,
ცრემლების იყო წვიმაო,
გადავდეგ ამ ქვეყნიდანა,
სიცოცხლე მომეწყინაო.

მოხევის ქალო თინაო,
ნუთუ არვინა შინაო,
არაა ბედნიერება,
არც სიცოცხლეა, ნინაო?

მოხევის ქალო თინაო,
გული ვის უნდა რკინაო,
ვერ მოითმინა ღალატი,
ვერც დარდი მოითმინაო.

ბევრი სიმწარე, თინაო,
ცხოვრებამ მაძლევინაო -
ვიყავი მთის მწერვალებზე...

***
მოხუცი მწიგნობარი

დადის უბის წიგნაკებით,
დადის ძველი რვეულებით,
თან მიჰყვება მოგონება,
მოლხენით თუ სნეულებით.

ეგულება იმედები
მშვენნი რიდე-ხვეულებით,
გულგაშლილნი მარტოობით
და მარტონი წვეულებით.

და ძილშიაც ესიზმრება
წიგნი მძიმე ტანიანი:
ოდისეი, ილიადა,
ბოკაჩიო ან ყურანი.

***
მოხუცი ქალი

ყოველ საღამოს
მოხუცი ქალი
ალბათ სდგას სენის ნაპირებს იქით,
დღემ ლილისფერი დახუჭა თვალი
და აელვარდა
ალების ჭიქით.
არის პატარა, სულმთლად პატარა,
და მთლად შავებით არის მოსილი,
ვინ იცის ბედმა სად არ ატარა
სიდან მოსული?
ახლა არავის არ უცქერს იგი,
თითქო ვერ ხედავს
ვერავის გზაზე,
თითქო არც ხმა აქვს, არც გული უძგერს
ან ეშინია
და ან ვერ ბედავს.
პირჯვარს არ იწერს მონმარტრის კართან,
არც თავდახრილი
სდგას გარინდებით,
ვერაფერს ხედავს იმ ფიქრის გარდა,
რაც დაიბურა
წლების ბინდებით.
სჩანს, არ ასვენებს რაღაცა აზრი,
რაღაცა მწარე
და საშინელი,
წარმოდგენისა მახვილი ბასრი,
ცივი და ძნელი.
სჩანს, რაღაც ღრმა და განუკურნელი.
გულს მწუხარება
ღრღნის დაფარული,
მისთვის არავინ არის მკურნალი.
სახე ნაოჭით
გადაბარული,
სჩანს არავისგან ნუგეშს არ ეძებს
და ვერავისაც რამე ნუგეში
მწუხარებაში განცდებს ასკეცებს
ვერ გადაიყვანს
სიმსუბუქეში.
სჩანს არც სიცოცხლე მიაჩნის არად,
თუმცა ვინ იცის
სიცოცხლე მისი?
ომში მოკლული შვილების ხსოვნამ
გაანადგურა
მთელი ხალისი.

***
მოხუცო სხივო, შენ კანკალებ...

მოხუცო სხივო, შენ კანკალებ.. ვხედავ, რომ კვდები..
გარს იცქირები,
მოიგონო, გსურს, განვლილი დრო
და გადაავლო ერთხელ კიდევ თვალი შორ სივრცეს,
ააცახცახო ცის ტატნობი და გააფითრო.
შენ იქ მეფობდი.
ბედნიერი იყო ის ჟამი,
ოდეს რონინით არე-მარეს აცხოველებდი.
მაშინ ბევრ რამეს გვიამბობდა შენი სიცილი,
მაშინ ბევრ რამეს გვიმღეროდი და გვაგონებდი.
და მე მწყენია, რომა ეგრე გხედავ ძალ-მიხდილს,
მოხუცო სხივო!

***
მრავალ შეხვედრით

მრავალ შეხვედრას, ახალგაზრდებო!
სიახლით მკვეთრით
უძლეველ ცოდნის არე გასწვდება
მრავალ შეხვედრით.

რევოლიუციის მხარდამხარ ბრძმედნი
დგანან, ვით დრონი -
იგი დარვინი, ის არქიმედი
და ნიუტონი.

ჯერ არნახული დროის ხმებიდან
მიდის ეს წელი,
ჩვენი ეპოქის მწვერვალებიდან
თუ შენ შესძელი -

წინსვლა შრომის და მეცნიერების
გონით, მარჯვენით,
თქვენ გაიმარჯვებთ, როგორც შეგფერისთ,
სრულ გამარჯვებით.

კაცთა ჭეშმარიტ ამ გამარჯვების,
კაცთა გენიის,
კაცთა სიკეთის სადარაჯოზე,
ვით გამთენიის -

მზედ სდგას ეპოქა, ყოფნა აზრდება
ბედნიერ ხვედრით,
მრავალ შეხვედრით, ახალგაზრდებო,
მრავალ შეხვედრით!

***
მრავალი სული მონათესავე

კოლონიალურ მხარეთ გენია.
ის აძლევს პასუხს შხამიან ენით.
განა ბრალი გვაქვს, რომ მსოფლიო წუხს
სიმძიმისაგან გამწყდარი თმენით.
განა ბრალი გვაქვს, რომ გემს აჩნია
ქარიშხლიანი იარა მწვავე,
და ცისქვეშეთში ჩვენ გაგვაჩნია
მრავალი სული მონათესავე?

***
მსახიობ ქალს

როცა ფიქრებით დატყვევებულ-გარემოცული
მარტო ხარ, ობლად და გიტანჯავს სულს მწუხარება,
როცა უცნაურ აღმაფრენით გიტოკავს გული
და წარგიტაცებს საოცარი იდუმალება.

აწ, როცა სატრფოს გატაცებით ესაუბრები,
ორთავეს გიწვევს განსაცხრომლად ტყე დაბურული,
მისი სიტყვებით, მისი სუნთქვით უებრად ვტკბები,
კვლავ საოცნებოდ აღტაცებით მიილტვის სული.

როცა ხარხარებ განუწყვეტლივ, ანდა ქვითინებ,
როცა ბრბოს მეფედ, გვირგვინოსნად თავის თავს აცნობ,
კერძო გულისთქმას, სულის კვნესას ვმარხავ, ვივიწყებ,
მხოლოდ მას ვფიქრობ, რომ შენ მაშინ ურცხვად თვალთმაქცობ.

ოჰ, რარიგ მინდა მაშინ ძლევის დაგიდგა ძეგლი,
გულწრფელ სიტყვებში გამოვხატო ეს გრძნობა მცირე:
- ძეგლის ღირსი ხარ, რადგან სული უკანასკნელი
შენს ერთ სიყვარულს, ხელოვნების ტაძარს შესწირე!

***
მსახიობის დღიურიდან

ვინ რას დამაკლებს?! ჩემში ძალაა
ფრთაგაშლილი და დაუთრგუნველი!
დეე, კვლავ ეჭვით დამხარხარებდეს
მტერთ ურცხვი გუნდი, ბრბო უზრუნველი.
იმედი, ერთადერთი იმედი
გზას მისხივოსნებს მომავალისას,
ამ იარაღით თუნდ მთლად გავაქრობ
გარს შემოხვეულს შავს ძალას მტრისას.

***
მტერს უნდა სძლიო

აქ სილაჟვარდე
ბნელდება ზეცის,
არის მხარეზე
ქარის მოდება,
გვიახლოვდება
აშკარა მხეცი,
სასიკვდილოდ რომ
არ გეცოდება!

მტერს უნდა სძლიო,
რომ გული დალბეს,
გზად გამოშუქდეს
ნათელი სვეტი.
ვერ გადალეკავს
მტერთა სიყალბეს
ვერარა ძალა -
სიკვდილის მეტი!

***
მუზა

შუაღამისას მუზა ფრენდა ცისა სივრცეზე,
ვარსკვლავთ მანტია დახვეოდა ტიტველა მკერდზე,
მთვარე თავს ხრიდა იმის ნარნარ, მწუხარე ხმებზე,
სევდა-ნაღველი სრიალებდა მის ნაზს სახეზე.

მას თან მიჰყავდა ზეცისაკენ ობოლი სული,
ქვეყნის სვე-ბედში, ქვეყნის მკერდზე დაობლებული;
ყრმა მგოსნის სული, ჯერ ისევე გადუფურჩქვნელი,
მოსწყდა ქვეყანას, როგორც ხის ტოტს ნაზი ფურცელი.

განთიადისას ვნახე მუზა შეწუხებული,
როგორც აჩრდილი, როგორც ცისა ტკბილი სიზმარი,
ყრმა მგოსნის ჩანგი ხელში ეპყრა აკვნესებული
და არ იცოდა, ქვეყნად ვისთვის ეძღვნა ის ქნარი...

***
მუსიკა

ფანჯრიდან მთვარის მოსჩანს გულმკერდი,
სახეზე დამთრთის მკრთალი ნათელი,
აჰა, გაისმა მუსიკა წყნარი,
გრძნობის მხიბლავი, დამტკბობ-დამწველი.
იზრდება ჰანგი, იზრდება სევდაც,
ეჰ, გასკდი გულო და გადმოღვარე,
რაც მარტოობით მოგროვილია
შენში გლოვა და ბალღამი მწარე!...
სიყვარულს ვეძებ, ტრფობა მწყურია,
მეგობარს ველი, ის კი არსად სჩანს,
მაშ, რა გაალხობს ჩემს მწუხარებას,
რა გაანელებს ჩემს ღრმა კაეშანს?
კმარა მუსიკა! ეხლა ის გულსა
მწვდება, ვით შხამი, ვითა ნაღველი,
იზრდება ჰანგი, იზრდება სევდაც,
სულის მწამლველი, გულის მდაგველი...

***
მუსიკა - უეცარი

ახალი ხმა შემოიჭრა, ვით ღრუბლიდან მთვარის შუქი
და ჰანგებად დაიღვარა, ვით სურნელი, ვით ქარბუქი.
ღამის თრთოლვა იდუმალი გარინდებით ამ დროს სთვლემდა
და ნაზი ხმა მის სივრცეში ლივლივებდა, ლივლივებდა!
თითქო ორთქლად ეფრქვეოდა არემარეს ეს ცის ხმები,
და სცურავდნენ ამ ლურჯ ორთქლში ვარსკვლავები, ყვავილები!
მაგრამ ჰანგი გაიზარდა და თანდათან შეიცვალა,
ახმაურდა მასში გრგვინვა და სტიქიის რაღაც ძალა,
ამ დროს თვალწინ იშლებოდა ჯურღმულები და ხევები,
იმედთა და რწმენის ზღვაზე მოცურავე ნამსხვრევები.
ჰანგთ ნაკადში ინთქმებოდა კაცთა გული, კაცთა თვალი,
იყო რაღაც საშინელი, იყო რაღაც იდუმალი,
ტბათა ფსკერზე თითქო ელვის დაიკლაკნა ბილიკები,
მაგრამ აჰა, სულ უეცრად შეიცვალა ისევ ხმები:
ლაჟვარდოვან ტბის სარკეზე გასრიალდა ვერცხლის ნავი,
ოდნავ დასწვდა წყალს ნიჩაბი, ვით ნიავი, ვით ნიავი...
მთიდან ნისლი ჩამოცურდა, ნისლი ბნელი, ნისლი შავი,
და გაშალა ტბის სივრცეზე თმა-გიშერი, თმა-ნაწნავი.
და ისმენდა ამ სიმღერას, და ტოკავდა, როგორც ნავი,
სანამ კვლავ არ შეიცვალა ჰანგთა ტალღა მომხიბლავი:
ეხლა, თითქო, ღრუბელთ ზევით დაოცნებობს ფიქრი წყნარი,
ცის ვარსკვლავებს აგროვებს და ზღვას სთავაზობს ნიავ-ქარი.
მდუმარე ზღვის ლაღ სივრცეზე ნისლად იდგა ის სიმღერა
და ტოკავდა ზღვის ქალწულთა მოხიბლული გულის ძგერა.
მწველი იყო ის სიმღერა, ვით შუადღის ბრწყინვალება,
სადაც გრძნობა გზას პოულობს, სადაც ცეცხლი იმალება.
და ისმოდა ეს სიმღერა, და ღვივოდა თვით ამ ხმაში
და ნარნარად იკაფავდა გზას უსაზღვრო ქვეყანაში,
იკვალავდა გზას და თრთოდა უსაზღვრობის სიღრმე-წყლულში.
იკვალავდა გზას და რეკდა გარინდებულ ცის ჯურღმულში.
ერთხელ კიდევ ჰანგთ კამარა მიძინებულ ქვეყნის გულში
მიატარა, მოატარა და გაიბნა შორს, უფსკრულში!!

***
მუსიკა (მსუბუქი ფრთებით)

მსუბუქი ფრთებით ამოძრავდენ ჰანგთა ზვირთები,
თვითონ ღმერთებიც ხომ მსუბუქი ფრთებით არიან;
უსივრცობით და სივრცეებით მე ვიტვირთები,
ვით სასწაული, უსხეულო დაჰქრის არია.

სერაფიმების სამოსელი თოვლის ფერია,
თოვლის ფერია უსივრცობა და გაოცება -
მხოლოდ არ არის უხილავში ის მატერია,
რომლითაც მიწად ყველაფერი შეიმოსება.

ვხედავ, რომ მოსხლტა გარინდებულ თეატრს სვეტები
და მსმენელთა წინ ლაჟვარდების გაფრინდა რიგი,
გაფითრებული გაილანდენ სილუეტები,
ისევ ვაგნერი, ბერლიოზი, მოცარტი, გრიგი.

ო, ზეციერო, ერთადერთო, მძლავრო მუზიკა,
ო, უსხეულო! ეფემერულ ღრუბლით ნაგები
შენი ქარი, მწერვალი რომ გადაუზნიქა
ყველაფერს, რაც კი ახსნილია და გასაგები.

***
მუსიკალური ფანტაზმა

სულო უმზეო, მაგრამ მზიანო
ყოველთვის, როცა ჰბერავდა ქარი,
მესმოდა ნისლის ფორტეპიანო,
ზარი, გუგუნი და ისევ ზარი.

ვერ ივიწყებდა მაშინ ვერც ერთი
საქართველოში ჰანგთა ხანდაზმას,
და თვითეული მისი კონცერტი
ეფემერისას გავდა ფანტაზმას.

სადღაც ქვითინი იყო ქალური
და სონეტების ნაზი ფერები,
სტიროდა მისი მუსიკალური
და გადარევის ეფემერები.

***
მუშის სიტყვა

უეცრად მუშა წამოდგა ერთი
და ჩვენ მოგვმართა:
დეე, გარდიქმნეს ეს უცხოეთი
და ამას გარდა -
თქვენი ქალაქის და თქვენი დაბის
რომ სცვლის სიარულს,
დე, გაუმარჯოს იმ მტკიცე ნაბიჯს
ინდუსტრიალურს.
ჩვენს სიახლოვეს, მეგობრობას,
არა სიშორეს -
გაუმარჯოსო საბჭოთა კავშირს
გმირთა უსწორესს.
მოპოებული არაა უცებ,
რაც სცდება ჩარჩოს,
იმ ძლევამოსილ რევოლუციის
აზრს გაუმარჯოს!
ელექტრო შუქი ისეთია დღეს,
ვით ღელვა რამე,
მაშ, გაუმარჯოს თქვენს მილიარდ მზეს,
ძირს ბნელი ღამე!

***
მუხა

მუხა პირველი იგრძნობს ალიონს
და პირველ სალამს განთიადისას,
ამაყად გასცქერს მთას კავკასიონს,
მეფურ დუმილით დაჰყურებს მიწას.

მუხა პირველი მეხს ეგებება,
შეუშფოთებელ და მძლავრ რტოებით,
შეუშფოთებლად და მძლავრად კვდება,
ველზე მდგომარე განმარტოებით.

ყანებში სადღაც ატირდა ღალღა...
ძირს, ძირს ეშვება მოხუცი მუხა,
ნაკადს დაეცა, ნაკადმაც ტალღა
აამღელვარა, ააჩუხჩუხა.

წაიღებს ხსოვნას ჟამი პირქუში,
გასცდება დღეებს, განაპირდება;
მარტოდენ ჭოტი მუხის ძველ ღრუში
დაისადგურებს და ატირდება!..

***
მუხები

ვაზები გახმა, აღარ მოაქვს ნაყოფი ხეხილს,
გადაუვლია აქაც ქარტეხილს.
მაგრამ შეხედე: ძველისძველი დგანან მუხები,
რაც ბერდებიან, ემატებათ თითქო სიახლე.
მომავლისათვის სიახლე აქვთ ხელშეუხები -
ახალ ქართათვის აგებული მძლავრი სასახლე.

***
მფარველი იალქნები

გამოჩნდებოდა შემოდგომა ჩემი მფარველი,
როდესაც სულში დაჭკნებოდა ათასი ვარდი,
საბედისწერო ბედის ბილიკს გადავიარდი
თუ ქარიშხალი მატარებდა განუქარველი.

და მისი ხმები მომესმოდა: ზღვაო, დაწყნარდი!
შენ, ქარიშხალო, დასავლეთის გზებით წარველი.
მე მგზავრი მგოსნის ანგელოზი მქვია მფარველი,
სული იმისი სხვანაირად არის წარმართი.

ოჰ! რა ოცნება იყო ჩემთვის ასეთი ხმები!
უღრუბლო ზღვაზე მისცურავდენ მძიმე გემები
და დროშათ გროვა, დაწეწილი და დაქანცული.

შორით მოსჩანდნენ იალქნები და უფრო შორით
დატევებული ქარიშხალთა წითელ იზორით
ეხლა საამოდ ელვარებდა თეთრი კუნძული.

***
მფრინავი

ისეთმა ქარმა დაჰბერა,
ქვეყანას რომ არ სმენია,
ისეთ სიმაგრეს მიაწყდა,
ზღვიდან ზღვას რომ გასწვდენია.
მოჰქრის ისეთი ალალი,
ცას რომ არ გაუჩენია.
გაწითლდა ცა და ხმელეთი,
ცის კიდეს სისხლი ჰფენია,
ოკეანემდე მისულა,
კიდეებს გადადენია,
გადაულეკავს ნაპირი,
ყველგან ალმურის მჩენია -
არასდროს ასეთი ფრენით,
გასტელო, არ გიფრენია.
სხვისი შენ არა გინდა რა,
შენი რაც არის, შენია.
დაჰქრიხარ კიდით კიდემდე,
ცას ვარსკვლავები ჰფენია.
ხედავ: მშობლიურ მწვერვალებს
შუბლი ცას მიუბჯენია,
ძირს გაფენილა სამოთხე,
დახედავ, იგრძნობ: ჩვენია!
არასდროს ასეთი ფრენით,
გასტელო, არ გიფრენია.
მტერი სწყვეტს ბავშვს და მოხუცებს,
გულს მოედება გენია,
თავი რათ გვინდა ცოცხალი...
განა ეს მოსათმენია?
გასწი, გასტელო, შენთვის მზე
ვერ დასთვლი, რაოდენია  -
შენს სიკვდილს მოაქვს სიცოცხლე
და გამარჯვებაც ჩვენია!

***
მღელვარება

გამწარებული ეხეთქება ტალღა ქვა-ლოდებს,
ხან გაიბრძოლებს გრგვინვა ჩქარ-ჩქარი.

თავგანწირული ოკეანე საზარლად გოდებს,
ქუხს, იმუქრება მეხის ხარხარი.

მაგრამ ჩემს ხომალდს არ აშინებს ბრძოლათა ხედვა,
იგი მოივლის ქვეყნის დასავალს!..

ამდიდრებს მისი გამძლეობა და გაბედვები
მხოლოდ პოეტის თავგადასავალს.

***
მღვრიე ქარი

თოვლის მხარე,
ნისლიანი მთა და ბარი.
მოვიმხარი მისი გზები, სიცივე და მღვრიე დარი...
ზარზე ზარი, სწრაფი, ჩქარი, მღელვარებათ
ჩქეფდა ღვარი,
ტრიალებდა, როგორც ფარი,
შემოდგომის ჩქარი
ქარი.
მეფის კარი,
ნანგრევები, ნატახტარი...
მეფე ტყვეა; ტყვეა მეფის ამირბარი, სპასალარი.
აქეთ ქუჩა, იქით ჯვარი და დროშები გარი-გარი...
ისევ ქარი,
მღვრიე ქარი,
მოდის მტერი.
იკეცება ალყათ ჯარი.
ცხენზედ მჯდარი მწარედ ჰკივის მეომარი.
კონონადა მშობლიური და ღრუბელი შავად მდგარი.
ისევ ქარი,
მძაფრი ქარი,
თქეში, მთელი ნიაგარი!..
სული ძლიერ აფეთქების და სიცივე ჯადოქარი.
ისევ მძიმე პეტერბურგი და ამიდი ბობოქარი...
ისევ ქარი,
მღვრიე ქარი!

***
მყინვარი

ლიტერატურას ბევრი ტურისტი
ახლავს გვიანი,
ზოგი კუბისტი და ფუტურისტი,
ზოგიც ჭკვიანი.
ზოგი სიზმრებში არის გართული
როგორც ნიბლია,
ნატვრაა ზოგის მხოლოდ ქართული
სტილის ბიბლია.
ზოგს მყინვარზედაც უახლოესი
ააქვს ტალახი.
რომ იქ იპოვოს ავერეოსი,
ქრისტე, ალლახი.
იქ ეგულება მას მონასტერიც
მუხლმოდრეკილი,
თავის უამრავ ცოდვებს დასტირის
დრო - განდეგილი.

***
მშვენიერებით ვიპოვე, უცხო წალკოტი...

მშვენიერებით ვიპოვე, უცხო წალკოტი და ბინა...
იქ რუსთაველის სიმისთვის მზეს კალთა გადაეფინა.
იქ უკანასკნელ შხეფად და ცრემლის ნაკადად დაცლილი
ველური ჰანგით დაჰქროდა და კვნესდა ბარათაშვილი.
იქ აკაკის ხმებს ისმენდა გარინდებული მთა-ბარი...
ხმებს, ქართველთ გულის სიღრმიდან შიშით და კრძალვით აღებულს,
ნაზს ისე, როგორც ნაზია ზღვის სუნთქვა, ყრმობის ზღაპარი...
და მსუბუქს, თითქო ზეფირის სახეცვლით გაქანდაკებულს.
ამ ხმებს მასმენდენ ყრმობისას ჩემი სამშობლოს ვერხვები.
იდუმალ მუდამ თან მდევდენ, მუდამ თან მდევდენ ეგ ხმები...
და მეძახოდენ, სადღაც შორს - ოცნებათ ქცეულ მხარეში,
მიწვევდნენ შვების მორევში და მცლიდენ სიმწუხარეში...
ფრთხილად და შიშით ავიღე ჩემი ხმა გამოუცდელი,
მაგრამ ჯერ კიდევ ბევრი მაქვს, კიდევ ბევრი მაქვს უთქმელი.

***
მშვენიერი და ძლიერი ადამიანისათვის!

ასეთ ჯანმრთელ ბუნებაშია
ჯანმრთელი და
რევოლუციონური,
ვულკანიურ ორკესტრივით
მშფოთარე რიონჰესი.
მისი მიზანია
შრომის ყიჟინით
მეომარი ადამიანი.
მშვენიერი და ძლიერი ადამიანი.
თან მიჰყავს
რიონჰესს ეპოქა
გესების
ახალი ნორდებით,
თანდათან,
თანდათან,
თანდათან,
ყოველდღე
სიბნელეს ვშორდებით.

***
მშვენიერი სიცოცხლე...

მშვენიერი სიცოცხლე, მზეზე უმხურვალესი,
გაჰქრა და თან წაიღო მეგობრების ხალისი.
საალერსო მაისის ვარდები არ არიან
მათი განსასვენები ეხლა ეს სამარეა.
ამ ქალს კვდომის ისარი მზიურ გულზე დაესო
და ხსენება მუდმივი მიეც, უზენაესო!

***
მშვიდზე მშვიდი

მშვიდზე მშვიდი
ცხრაას შვიდი,
უეცარი
ომის ზარი.

იყო მწარე
ჩვენი შარის
შეშფოთება
უზეცარი.

სევდიანად
შეწყდა ნანა -
სადაც ყანა
იყო წყნარი.

მოჰყვა მკაცრი
კარპატები,
მერე კრემლი
და ხანძარი.

***
მშვიდობიანი

ხეებით მზისგან დაეცა ჩერო,
გულზე ვერ ვიტყვი ეხლა: ლოდია,
მას კვლავ ახარებს ზღვის რომანსერო,
ტყის პასტორალი და მელოდია.

კი არ ხმაურობს ჩანგი; დაგვითმეთ!
და სიმნი მისნი კი არ ჰკივიან -
ზეცა სავსეა მშვიდობის რიტმით,
ცა, მიწა: ერთი და იგივეა!

***
მშვიდობიანი სიმღერა დების

იფინებოდა ზღვების საბური
ტალღათა შორის ნავთა მმოსავეთ,
გამოქროლება ზეინაბური
და სილაჟვარდე უდაბნოსავით.

იფინებოდა ნათელ დღესავით
ალერსიანი შუქის ფერება,
გადაკარგული და ნათესავი
ძვირფასი დების ხმით ამღერება.

იმ ხმით ნათქვამი თეთრი გედები,
უმსუბუქესი ნისლით ფარული,
ისმოდა, როგორც შორი ედემი
და მხარეები ლეგენდარული.

საღამოს ქარში ჰქონდა გონება,
ღრუბლებში ჰქროდა ფერი ფარჩების:
ისმოდა ჰიმნი და მოგონება
ჩემი ომების და გადარჩენის.

***
მშობლიური ეფემერა

ვეღარ ვცნობილობ მშობლიურ ხეებს,
ზამთარს ბილიკი დაუტანია...
,,დიდი ხანია?'' - მივმართავ ტყეებს
და ტყე გუგუნებს:,,დიდი ხანია!''

შეხავსებია კლდეები კლდეებს,
იქ ვიღაც კვნესის დიდი ხანია.
,,ამირანია?” - მივმართავ ტყეებს
და ტყე გუგუნებს:,,ამირანია!''

ეს მძაფრი კვნესა მიწამლავს დღეებს,
ის გული ისევ ჩემი გულია...
,,დაკარგულია?'' - მივმართავ ტყეებს
და ტყე გუგუნებს:,,დაკარგულია!''

გუგუნებს თერგი, ხმაურობს თერგი,
მზე ჩავა, ჯერ კი შორსაა ბინდი...
ფერების ჭევრი ირევა ბევრი,
ლალების ტევრი - ლილა და შვინდი.

ყაზბეგის შუბლი შემოსეს ღრუბელით
და ცა ალუბლით სავსეა... კმარა,
ყვავილთა ციდან კალათებს ცლიდნენ,
დარიალიდან ზარავდა ზარა.

სულ ერთი წამით განსაცდელ ჟამად,
შეხვედრა ჩუმი მე შენად მერგო,
მოგონებებით, რაც ჩემს გულს ანთებს,
იმ ძვირფას ლანდებს გადაეც, თერგო!

შეხავსებია კლდეები კლდეებს,
იქ ვიღაც კვნესის დიდი ხანია.
,,ამირანია?'' - კვლავ ვკითხავ ტყეებს
და ტყე გუგუნებს:,,ამირანია!''

***
მშობლიურო ჩემო მიწავ!

სამი დიდი ოკეანე
გარე უვლის ნათელ მხარეს,
მთვარიანი და მზიანი
ზეცა აფრქვევს სიანკარეს.
ორ ზღვას შუა ძველისძველად
საომარი იყო ლელო -
ის გადარჩა და სახელად
ეწოდება საქართველო.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს დიდებას,
წინაპართა ძვლებს დავიცავ!

ასწით კავკასიის ფარდა! -
ეს ამერი და იმერი,
მისი „ხელი ხმალს იკარ“ და
მისი „მრავალჟამიერი“.
მიყვარს მარად მხნე და ძმური
ის გურია და სვანეთი,
თუში, ფშავი და ხევსური,
აჭარა და თრიალეთი.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს უფლებას,
შენს უფლებას სისხლით ვიცავ!

აღმოსავლეთ-დასავლეთის
გზა მიხვეულ-მოხვეული,
იავნანა მეგრელ დედის,
აფხაზური, მოხევური,
ლაზთა რბევა, სისხლის ტბორით
შეღებილი ქართლ-კახეთი!
რაჭა-ლეჩხუმია შორით,
ახლო - მესხეთ-ჯავახეთი...
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს ტკბილ ენას,
შენს მშვენიერ ჩანგს დავიცავ!

და ვიგონებ იმერეთის
ომს ვეფხვებრივს, შინ - ზრდილობას,
მის ჩონგურებს და წერეთლის
უდარებელ წერეთლობას.
„გამაგონე ეგ ხმა ტკბილი,
დაჰკარ გრძნობით დაირასა“, -
განა გული ძველის ჩრდილით
სამუდამოდ დაირაზა.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ ფაზისის ცას,
საირმეთა ეშხს დავიცავ!

აგერ წინამძღვრიანთკარის
ქარი არხევს ზვარის სამოსს,
და ხავერდი სავსე მთვარის
მოჰფენია საგურამოს.
მეცხრამეტევ! განთიადით
გვეგებება ოხვრა კაკლის...
ახალგაზრდა გოლიათი
ეხლა ავსებს ამ დანაკლისს.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს სიმაღლეს,
შენს მგზნებარე ჩანგს დავიცავ!

დიდი გზებით მიდის ძველთა
დიდება თუ დამარცხება.
ეთვისება ზაჰესს მცხეთა
და არაგვიც არა ცხრება.
უსივრცოა დროთა სივრცე
და მდიდარი - ფეროვნება,
მისი შრომა, მისი სიბრძნე,
მისი დიდი ხელოვნება.
მშობლიუროჩემო მიწავ,
შენს საყვარელ სახელს ვფიცავ,
რომ დავიცავ შენს სიმართლეს,
სისხლით ნაპოვნ გზებს დავიცავ!

მტკვარს დაჰყურებს მაღლით ჯვარის
მონასტერის სიამაყე,
მოვიარე მთა და ბარი,
მაგრამ მსგავსი ვერსად ვნახე.
ხუროთმოძღვარს აქ ჰყავს მცველი
მეომარი და მგოსანი,
და ჩუქურთმა უფრო ძველი,
ვიდრე ვეფხისტყაოსანი.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ იმ ლექსთა ხმას,
იმ ჩუქურთმის შუქს დავიცავ!

მიწა, სადაც ვხნავთ და ვთესავთ,
მოკირწყლული იყო ძვლებით,
მოღაღადე უკეთესად,
ვინემ უსახელო წლები.
იმ წარსულთან რა ძლიერი
ანათებს აქ დროის თვალი -
რარიგად სჩანს მშვენიერი
საქართველოს მომავალი!
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ იმ მომავალს,
იმ მომავლის მზეს დავიცავ!

და ხმალივით ბასრი გრძნობა
არის ფუძე ახალ ხანის,
ჰგავდეს რკინას ნებისყოფა
თვითეული ჩვენთაგანის.
გამარჯვების გზებით მიდის
თვითეული დღე ფრთამალი,
რომ არ სჩანდეს კვლავ იმ დიდი
სიდუხჭირის ნატამალი.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს მიღწევებს,
შენი დროშის ფერს დავიცავ!

ოცდაექვსი საუკუნის
წინათ ქმნიდნენ ქართულ ანბანს,
ხელნაწერნი განვლილ დროის
მოგვითხრობენ გმირთა ამბავს -
სუნთქვა ძველი წიგნებისა,
მშვენიერი ძველი ენა,
სული ქართლის ცხოვრებისა,
რუსთაველის აღმაფრენა!
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ უძველეს განძს,
იმ უძველეს წიგნს დავიცავ!

შლა წიგნების მიყვარს ძველის,
მშვენიერი ძველი ენა,
კიდევ - რაც ამ ოცი წელის
გადიშალა აღმაფრენა,
რაც ამბავი მოგუგუნე
ამ ანბანით აწყობილა...
სხვა მეოცე საუკუნე
არასოდეს არ ყოფილა!
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს ახალ გზებს,
შენს უახლეს წიგნს დავიცავ!

ეხლა ვეღარ გეტყვის ბედი,
საქართველო ნაწამებო:
ქართლს განუდგა იმერეთი,
საკუთარი სურს სამეფო.
თემურ-ლენგის ვერ წამოვა
ველურობის ხმა და ზახი.
თბილისს რომ არბევდა ხროვა
ჯალალ-ედინ - ხორეზმ-შაჰის.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს მშვიდობას,
შენს მთასა და ზღვას დავიცავ!

ქარმა მიანგრ-მოანგრია
ძველი ქვეყნის საბუდარი,
აწ სხვაგვარნი ქარნი ჰქრიან,
ჩვენ მხარე გვაქვს საკუთარი.
ის ვერ ითვლის გმირთა მხარ-მკლავს
ვერც უხვობასგენიისას,
და ბრწყინვალეს ანთებს ვარსკვლავს,
ვარსკვლავს აკადემიისას.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ ერთა ძმობას,
მეგობრობის ფიცს დავიცავ!

თუ მრავალგზის დანგრეული,
კვლავ ბრწყინვალე გახდა მხარე,
თუ მოედო მეყვსეული
მშენებლობის ნიაღვარი,
თუ ძალების არდაზოგვა
ამეტყველებს თვით ქვა-ლოდებს -
ეგ მისთვის, რომ ჩვენ ეპოქა
ახალ გზისკენ მოგვიწოდებს.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს მიღწევებს,
შენი დროშის ფერს დავიცავ!

თუ ბუნების მოკვდავ კაცებს
გვიერთდება აღტაცება,
თუ გვამხნევებს და გვიტაცებს
განახლების დიდი მცნება,
თუ ყოველ დღის მძაფრი ჟინი
ახალ სიმაგრეებს აგებს -
ეს მისთვის, რომ ჩვენ ლენინი
მუდამ წინსვლას გვიქადაგებს.
მშობლიურო ჩემო მიწავ,
შენს საყვარელ სახელს ვფიცავ,
რომ დავიცავ შენს სიმაღლეს,
შენს მშვენიერ ჩანგს დავიცავ!

ქვეყნის მეტის მზით ავსება
საგანია ჩვენი ზრუნვის,
ჩვენ შევსძელით დაფასება
ჩვენი მძლავრი საუკუნის.
გავიარეთ სევდისმგვრელი
გზათა სივრცე და საზღვარი,
გადავლახეთ ღამე ბნელი
და ბურუსი ყოველგვარი.
მშობლიურო ჩემო მიწავ,
შენს საყვარელ სახელს ვფიცავ,
გიცავდი და გიცავ მარად,
გიცავდი და კვლავ დაგიცავ!

***
მცხეთამდე

თვალწინ იშლება მუქ ხავერდის მთების ზონარი,
როგორც ადგილი ძველი წარღვნით გადასერილი,
სახეზე ვარდად დაფენია ნაბატონარი.
აგერა მტკვარი - სევდიან მზით გადაფერილი.

მის ნაპირებზე ვესალმები მშვენიერ ბაღებს,
ქალი თავისი ბავშვით მოსჩანს, როგორც წერტილი,
კიბეებივით მიდის მტკვარი და კარებს აღებს,
სადაც ტრიალი მინდვრებია გადაფერდილი.

***
მცხეთიდან

სვეტიცხოველში ხვალ იქნება დიდი მცხეთობა,
მაგრამ, შეხედე, სად დამდგარა ძველი დიდება.
ვინ ააშენა იმ სიმაღლეს? რა პოეტობა
შესძლებს გადმოსცეს იმა დღეთა გაბედითება?

ახლა ვიღაცა გულმოდგინედ იქ გზას აკეთებს,
გამოქვაბული ქალაქები რომ ისევ ნახოს.
ქვევით კი, ქალი ახალგაზრდა, როგორც ნაკვეთებს,
შავით მოსილი, მწუხარებით მიჰყვება ახოს.

ჩვენ გავიარეთ შიო მღვიმის ვრცელი ბაქანი,
მტკვარზე შორიდან დავინახეთ, მიდის ტივები,
და ისევ მთები... მეჩეთია ეს თუ საკანი?
თუ მოგონებათ დაკარგული ნეგატივები?

ასულა კორდი, როგორც ქუდი რუსთაველისა,
მე შევაჩვიე კიდეც თვალი აქაურობას,
მატარებელში თვალს რომ ხუჭავ, გრძნობა ველისა,
ასე გგონია, თითქო ისმენ ზღვის ხმაურობას.

***
მწარე იავნანა

როდის გითხარ, გულში შიში
რომ აგიძრა, მძინავო.
არ მოვსულვარ, რომ ბალიში
შევძრა, გინანინავო,
არ მოვსულვარ, გულში დანა
დაგცე სამაგიერო,
იავნანა, იავნანა,
იავნანა, ცბიერო.
არ მოვსულვარ, რომ დამლევი
მაისების გეგონოს,
მინდა აგცდეს საწამლავი,
გველი არ დაგეკონოს.
არ მოვსულვარ, რომ შხამებით
ვავსო შენი ჭიქები,
ოდეს მკვლელი შეღამებით
ალვად გადიზნიქები.

***
მწერალი გრიმში

ჰგავდა კონგრესის კულუარები
ჯერ დამშვიდებულ სტიქიის მორევს,
გერმანიიდან მიღებულ ამბებს
უზიარებდენ ერთიმეორეს.
ემიგრანტია დღეს ჰენრიხ მანი,
ფეიხტვანგერიც ემიგრანტია,
მაგრამ მომავალ შეტევის ცეცხლი
არალეგალურ კერად ანთია.
არც ერთ მწერლობას არ განუცდია
ის საშინელი ცხოვრების დრამა,
რომელიც წილად ხვდა გერმანიას,
რომელმაც მტერი გაათამამა.
დელეგატები ბჭობდენ ხმადაბლა
და ხმაც მცირეა, როგორც ატომი,
დელეგატები ბჭობენ ხმადაბლა,
ტრიბუნასთან კი სდგას ორატორი.
იმ პირობებში, როდესაც მუშას
სიკვდილით სჯიან ცენტრში ევროპის,
მხოლოდ იმიტომ, რომ რემედასის
აღმოუჩინეს წიგნი წევრობის,
პოეტი მაინც ახერხებს სუნთქვას,
პოეტი გმირულს რაიმეს სჩადის,
დელეგატები ბჭობენ ხმადაბლა
და ტრიბუნაზე უცნობი ადის.
ამ დროს დარბაზში სინათლის თითქო
მოულოდნელად შენელდა შუქი.
სამარისებურ სიჩუმის წამებს
სთვლი: მოხუცია ის თუ ჭაბუკი?
იგი გრიმშია. შავ სათვალეებს
იდუმალება სდევს უჩინარის,
სამარისებურ სიჩუმის გარსში
სდგას და არავინ იცის: ვინ არის?
სდუმს მიკროფონი, ვერც გერმანია
და ვერც სხვა უცხო ქვეყნების რიგი
რადიოს მძაფრი გამოძახილით
ვერ გამოარკვევს: ვინ არის იგი?
და მღელვარე ხმით იწყებს უცნობი:
„ჩვენი მხურვალე სალამი კონგრესს,
რომელიც სულის თავისუფლების,
ზავის და წინსვლის მებრძოლებს მოჰკრებს.
ჩვენში ადვილი არაა ბრძოლა.
ამ იდეების მკაცრი მტერია
ადგილი, სადაც კონცლაგერია,
სადაც მესამე სდგას იმპერია.
გათელილია სიმართლის სიტყვა,
ყველასი, ვინაც გულს ამოიხვევს
და საწამებლად მიჰყავთ ყოველი,
ყოველი, ვინაც ხმას ამოიღებს.
მაგრამ ამაოდ, იქ მაინც ჩნდება,
როს მოთმინების ივსება სურა,
მაინც არსებობს, არსებობს დიდი
და მეომარი ლიტერატურა.
საწერ მანქანებს უზის ასობით,
მოლოდინში რომ, როგორც გეენა,
კარს შემოაღებს პოლიციელი
და მოიკითხავს: რასა სწერთ თქვენა?
მე არ დავიწყებ საუბარს მასზე,
თუ როგორია ჩვენი ცხოვრება,
თუ გერმანიას ვით მოადგა კარს
სუსხი კრიზისის, გამათხოვრება.
გიამბობთ ამას ვრცელ რომანების
და მოთხრობების ჩუმი გატანა,
რომელიც შექმნა იატაკისქვეშ
და ჯგუფმა მე აქ გამომატანა.
და არ არსებობს არავითარი
მიხაკისფერი ცივი კედელი,
რომ დაგვაშოროს და შეაფერხოს
თქვენდამი ლტოლვა განუწყვეტელი.
როდესაც გზებით შეუძლებელით,
ჰენრიხ მან, მოგვწვდა თქვენი წერილი,
როს გერმანელი მწერლების წყება
პარიზიდან გვწერს გულდასერილი,
ბარბიუსის და რომენ როლანის,
როს წავიკითხეთ ჩვენ მოწოდება,
გულმა კვლავ ძლიერ დაიწყო ცემა
და ჩვენი თავი არ გვეცოდება.
როცა გავიგეთ, რომ ანდრე მალრომ
ჩვენი ყოფიდან შემოსა თემა,
გულმა შეიგრძნო ის სიხარული
და უფრო ძლიერ დაიწყო ცემა.
ჩვენი სალამი ემიგრანტ მწერლებს,
სულ ამაოა, რაც თქვენ დაგმართესთ,
თქვენ სამშობლოდან გამოგაძევესთ,
მაგრამ სამშობლო თქვენ ვერ წაგართვესთ.
ხომ პოეტების, მოაზროვნეთა
და ჯალათების იყო ქვეყანა,
მაგრამ სამშობლო ადოლფ ჰიტლერის
არა, არაა ეს გერმანია!
სხვა გერმანია - ხვალინდელი დღის,
თავისუფლებით, ახალი სიბრძნით,
დღეს იბადება ეს გერმანია!
აი რისთვის ვსწერთ, და რისთვის ვიბრძვით“:
უცნობი, გრიმში, სცენიდან გაჰქრა,
ის გაჰქრა, მაგრამ მთელი დარბაზი,
ვით ერთი კაცი, აღელვებით სდგას,
თითქოს სვეტებსაც გააქვთ ბარბაცი.
მხნე ტაშისცემის გრგვინვა-ქუხილი,
დიდის გენიით ნაჭედი სიტყვა,
ფეთქდა მზე ნიჭი და ენერგია
ენტუზიაზმში, რაც იმ დღეს ითქვა.
ეს იყო ვრცელი, დიდი პოემა,
პოეტის სიტყვა თუ მართალია,
რომ პოემაში, როგორც რომანში
ან ნოველაში - რაც კი ძალია,
ყოველი უნდა ისწრაფებოდეს
კარგი დასკვნისკენ - უცნობის გრძნება,
შედეგი მისი დიდი გამოსვლის -
იყო პროტესტი და აფეთქება.
მან მთელ კონგრესზე დაუვიწყარი
შთაბეჭდილება დასტოვა ფიცის,
იყო გრიგალი, მაგრამ ვინ იყო
და ან ვინ არის? არავინ იცის.

***
მწვანე ბუმბერაზი

მწვანე ბუმბერაზი,
დარბაისელი ფიჭვები და ნაძვები
ქარის ბგერაზე,
ფირუზისფერი ნემსების შვავი,
მკრთალი ღაწვები,
ფიქრები შავი,
ო, რა ძნელია ასვლა.

***
მწვანე ზოლი მთის

მზე მოელვარე, ლაჟვარდი ცა, მწვანე ზოლი მთის
დღის მოკამკამე მშვენებაში თრთის.
გრილი ნიავი მწვანე ბუჩქებს, დაბურულ ბაღებს,
ცისფერ ყვავილებს, მინდვრის ბალახებს
სძრავს, აცახცახებს.

ნორჩთა მცენარეთ მსუბუქ ორთქლით, ყვავილთა სუნით
შეზავებული სუნთქავს ეთერი
და გაზაფხულის პირველ სხივებს წყნარი ზუზუნით
სდევს უთვალავი პეპელა-მწერი,
შუქ-შუქად ადგას ყვავილთა მტვერი.

ქვებს და ბალახებს, სიმაღლიდან ჩამოწოლილ მზეს,
ხეებს და ტყეებს, საოცნებოს, რასაც კი ხედავს,
ხელის შეხება რისთვისაც ჯერ ვერ გაუბედავს -
ადამიანს სურს, რომ თაყვანისცეს.

***
მწვერვალები ახალ მთების

კავკასიის მაღალ ქედზე
მიდიოდნენ სვანები,
ეხვეოდნენ ბილიკებად
გზები დანაქანები.

შუაღამე რომ გადვიდა,
ერთი რაზმი ვეება
დაეწია დაღლილ მგზავრებს
და სასტიკად შეება.

რა დრო იყო და რა მტრობა...
დადგა სისხლის ფეშხუმი,
გადიკიდნენ, აქ - სვანეთი,
იქით - რაჭა-ლეჩხუმი.

წაიშალა მოგონება
ძმობის სიამაგეთა -
ისეც ვიწრო გზები მთისა
ძმათა მტრობამ ჩაჰკეტა.

შვიდ წელიწადს შვიდი კუთხე
რატომ უნდა ჩაჰკირო -
ვეღარ მიდის სამუშაოდ,
ვეღარც საჯამაგიროდ.

შვიდ წელიწადს არ უნახავს
სვანეთს გემო მარილის,
მერე მთლად რომ გაუჭირდათ,
მუდამ ასე არ ივლის...

ეს დიდი ხნის ამბავია...
იგრძნეს რა ერთმანეთი,
დამშვიდებულ შრომით მოდის
იმ მთებიდან სვანეთი.

გზები გაჰყავთ - ჟრიამული
ცეცხლად შემოსდებია
ყველგან, სადაც მიუვალი
და უღრანი მთებია.

შეერთებულ შრომას მღერის,
ნისლები რომ ეხურა,
ხანისწყალი, გუბისწყალი,
ცხენისწყალი, ტეხურა.

შეერთებულ ძალას, შრომას
მღერის, ვით მაყრიონი,
ლიახვი და ალაზანი,
ჭოროხი და რიონი.

შეერთებულ შრომას მღერის
ჩანჩქერების მარაგი,
ნატანები, იმერხევი,
ენგური და არაგვი.

მაშავერი, მტკვარი, ქსანი,
ალაზანი, ძირულა, -
აქ მრავალი ათასი ხმა
ერთად გადაკირულა.

მთებო! დასწვით ძველი შავი
ახალ დროის სიალეთ,
თავისუფალ მწვერვალების
დროშა ააფრიალეთ!

***
მწოლარე

იყო ის მწუხარება  ბალახებში მწოლარე
და ეფინა ალვათა ხეივანის სუმბული,
მიდიოდა მდინარე, როგორც ლურჯი ოლარი,
და მახლობლად კიოდა მეთორმეტე ბულბული.

და ფოთლების შრიალი იყო, როგორც ოპერა,
შორეული ბაღები, მედეას ხნის კამარა,
უცებ ქარმა ზვირთები დასავლეთით მობერა,
მიეფარა დაღალულს და ზღვებს გადააბარა.

კითხულობდა პოეტებს: ედგარს, ჰანრი რენიეს
და ლანდები ჩქარობდნენ ოცნებების კიდეზე
და ვერ წარმოედგინა ბედნიერს და მშვენიერს
ცა უფრო უმაღლესი, ცა უფრო უდიდესი.

***
მწუხარება

სიცოცხლით სავსეს, ოცნებაში მყოფს,
ის თავისთავად შემომეპარა,
მე განთიადის სხივებს ველოდი,
მზეს კი ღრუბელი გადაეფარა.
მე მსურდა გრძნობით დავწაფებოდი
სიცოცხლის წყაროს, ტრფობით აღბეჭდილს...
ახ... არ ვიცოდი, თუ საწამლავი
ნორჩ კუკურშივე ჩაჰკლავდა ყვავილს!
როცა სიცოცხლე ძალას მაძლევდა
და სამოქმედოდ მიწვევდა მარად,
რას ვიფიქრებდი, თუ მოგონებაც
გადმექცეოდა ტანჯვად და შხამად?
ნაზ ქსელში გაბმულს, ოცნებაში მყოფს,
ის თავისთავად შემომეპარა,
დაჰქროლა რისხვით ქარმა სასტიკმა
და გაზაფხული თვალს მიეფარა.

***
მწუხარება შენზე

მე გარს მეხვევა მუდამ, იგივე
შენ მიერ ნაზად ნაქსოვი რიდე.
ხალხს მოვშორდები, მაგრამ ღამეებს
სად დავემალო, სად წავუვიდე?

ღვინით თასები ისევ ივსება,
ისევ მევსება დარდით თვალები.
შორით მომესმის ყრუ ტაშისცემა,
მაგრამ იქ ვისმეს შევებრალები?

მე ვიხდი ნიღაბს! მომგვარეთ რაში!
შენთან! ნუგეშთან! ო, ჩქარა, ჩქარა!
მე მომდევს განთქმულ სახელის ტაში,
დიდება, ცრემლი, ღელვა, მუქარა.

***
მხარ მხარს, მხარი მხარს!

მხარი მხარს, მხარი მხარს!
კოლექტივო, მხარი მხარს!
აბა, ჰე, აბა, ჰე,
აბა, მივცეთ მხარი მხარს!

წავიდეთ, მოვედოთ
თავისუფალ მთა და ბარს.
მივიდეთ, მივუდგეთ
გაერთიანებულ ჯარს.

არიქა, არიქა,
ჩავეჭიდოთ გუთნის ტარს.
არიქა, ბობოლა
ძველ ღობეებს უვლის გარს.

აბა, ჰე, ქალაქო,
ველით მანქანების ღვარს.
მხარი მხარს, მხარი მხარს,
კოლექტივო, მხარი მხარს!

წავიდეთ, მივხედოთ
ცეცხლმოდებულ მთა და ბარს! -
დროშებით მივუდგეთ
გაერთიანებულ ღარს.

ვინ ნახავს რამე დარს,
ახალ საქართველოს დარს,
მეხი მეხს, ქარი ქარს!
ჩვენ კი მივცეთ მხარი მხარს!

***
მხედარი ქალი

რომ დავინახე
მთები მაღალი,
ვთქვი: რა შვენება
ესაბამება.
გზაზე შემომხვდა
მხედარი ქალი
და საუბარი
ასე გამიბა:
ვარდებისა და
ზეცის მაგიერ
ახსენეთ ლექსში
ჰა, ეს მერანი.
მას ლურჯა ჰქვია,
მოამაგეა
ჩვენთვის ამ მერნის
გამომზერანი.
ცხენი - ცხენია,
მრავალ შრომისთვის,
არ-მოშიშარი
ომში ნარ-ეკლის,
თავის მრავალი
გამარჯვებისთვის
სიცოცხლეშივე
ღირსია ძეგლის!
მე ვეთანხმები
ახალგაზრდა ქალს,
ცხენი არ არის
თუმცა მედეა,
თუმც არც ვენერა
მილოსელსა ჰგავს,
თუმცა არც ძეგლის
მოიმედეა...

***
მხედარს ბრძოლების იტაცებს ჟინი

მხედარი მიჰქრის, მიჰქრის, მიფრინავს. ირგვლივ ტყე არის, ტყე მწარედ გმინავს.
მხედარს ბრძოლების იტაცებს ჟინი და არა ქარის ღელვა-ქვითინი.

***
მხეცის ბრჭყალებში მყოფი ლირიკა

თუ ყურს დაუგდებ
საათის ტიკტიკს,
წუთები შლიან
რეფლექსს, იგავებს,
ყოველ მღვრიე და
საზიზღარ ინსტიკტს -
ბორდოს სმაში რომ
თავს ვერ იკავებს.

მუდმივ სიმშვიდის
ნავთა საყუდი,
მოვიდა, იგრძნო
და შეირიგა.
ბერლინის ბსკერით
სულ შენახუთი,
მხეცის ბრჭყალებში
მყოფი ლირიკა.

***
მხოლოდ ბრძოლების სურვილით სავსეს

მხოლოდ ბრძოლების სურვილით სავსეს
დედამიწისთვის რა აქვს დასათმი?
ხანდახან კლდესაც ედება ხავსი:
ზიზღი მარადი და ყველასადმი.
ო, ყველასადმი! გრძნობით ასათვის
ხმათაგან ესმის გველის სისინი;
ყველა მისთვის და ის ყველასათვის
უცხოა, მაგრამ სძლევენ ისინი.
მხოლოდ როდესაც მას ვხვდები, ძველი
გრძნობით გალხვება გული რკინისა,
გამახსენდება უდაბნო ვრცელი
და სიამაყე ბედუინისა.

***
მხოლოდ ბუნება

1
ნუ მომაგონებ, ჩემო ღვთაებავ,
იმ ნეტარ ღიმილს, იმ სავსე ღამეს:
ვერ ვეღირსები ბედნიერებას,
ვერ ვეღირსები კვლავ იმ სიამეს,
ვერ ვეღირსები კვლავ იმგვარ კოცნას,
ბურუსში ხვეულს ტკბილს და მომხიბლავს...
ნუ მომაგონებ დაკარგულ ედემს,
ნუ მომაგონებ ჩემს შავბნელ საფლავს!

2
შენს თვალებში სიცოცხლე კრთის
ტკბილ-ნეტარი, მოკამკამე,
ხან ნათელი, ვით დღის შუქი,
ხან შავბნელი, როგორც ღამე.
მე კი, ტურფავ, საფლავი ვარ,
გულცივი და მარტოდმარტო...
არრა მატკბობს... არც მსურს ვისმეს
გულის ფიქრი განვუმარტო.

3
ღამეა... ცელქი ნიავი დაჰქრის,
მთვარე ღიმილით მესაუბრება:
„შენ შეგითვისებს, სულით ობოლო,
მხოლოდ ბუნება, მხოლოდ ბუნება!“
რითმების გუნდი გარს მომხვევია,
ყვავილი წყნარად მეჩურჩულება:
„სულით ობოლო, შენ შეგითვისებს
მხოლოდ ბუნება, მხოლოდ ბუნება!..“

***
მხოლოდ გული...

მხოლოდ გული, ოჰ, გული!
ახსოვს დიდი ხანია,
რომ აქ დღეა ორგული
და იქ ალაზანია.
მხოლოდ გრძნობა, ოჰ, გრძნობა.
მოგონება შორისა -
ოცდაორი აგვისტო
ცხრაას-ოცდაორისა!

***
მხოლოდ მსოფლიო...

მხოლოდ მსოფლიო, გენიალურ ჰარმონიის აზრს
ვემსახურებით ჩვენი საქმით, ჩვენი კალმებით,
ის ჰარმონია დამკვიდრდება, ის ჰარმონია!
აი, პირველი: რითაც, სტალინ, მოგესალმებით!

მსახვრალი ხელი რომ არხევდა მსოფლიო აკვანს,
კაცობრიობა, ჯერ ყმაწვილი, მასში სტიროდა.
ძნელ არტახებში, უბოლოო წვასა და დაგვას
თან სდევდა დარდი მისწრაფებათ უნაპიროთა.

მაგრამ გაისმა მკაცრი ნანა სხვაგვარ ღრუბელის,
ძარღვდაჭიმული ნებისყოფა, სასტიკი ზიზღი!
ადამიანის, ბორკილიდან თავისუფალის -
დამკვიდრებისთვის დაიღვრება კვლავ ბევრი სისხლი.

ხუთ მეექვსედზე სიხარულით ნაპერწკლებს მატებს
ხმა გამარჯვების, ახალ დროშის, ახალ ლექსების,
ძველ დედამიწას, ძველს სიმღერებს, ძველს ფოლიანტებს
ახარებს შუქი დედამიწის ერთ მეექვსედის.

ყოველი ქვეყნის მშრომელების ბელადო: ვაშა.
სტალინთან გული საგულეში ჩვენ გვეგულება,
თხუთმეტმა წელმა საქართველოს გაურიჟრაჟა
სტალინისადმი სიყვარული და ერთგულება!

მხოლოდ მსოფლიო გენიალურ ჰარმონიის აზრს
ვემსახურებით და სტალინი ჩვენი ღონეა.

***
მხოლოდ ნანა

ნანა, მხოლოდ ნანა,
ყოველთვის ნანა,
რომელიც აყუჩებს
აუტანელ ტკივილებს,
იფარავს სასიცოცხლო
ძალას.
ასეთი სიმღერები
უნდა გავუგზავნო
მე მას.
ნანა, მხოლოდ ნანა,
ყოველთვის ნანა.

***
მხურვალე სალამი პროლეტარულ მწერლებს!

დახე, რანაირია დედამიწის ტრიალი,
წინად როგორ ბნელოდა, მერე როგორ იალა,
როცა ცხრაას ჩვიდმეტის ცეცხლოვანი ბზრიალა,
დატრიალდა და ქვეყნის თავზე გადიგრიალა.
ახალგაზრდა პოეტი თამამია, ურჩია:
სიკვდილს ასჯერ გადვურჩი (კიდევ გადავურჩები),
იმ ბობოქარ ტყვიებში ვიდექ ბარიკადებზე,
რადგან ათასწლოვანი ინგრეოდენ ბურჯები.
ბრიყვი ბევრი მინახავს, დროთა ძველთა მსახველი,
მაგრამ კერენსკისთანა ბრიყვის არ ვარ მნახველი:
როგორ იმუქრებოდა ის ცეცხლით და მახვილით:
დაგანგრევთო, ხელახლა ომში თუ არ წახველით.
მან პასუხად მიიღო წითელ დროშათ ტყე-ველი,
აკაკანდა ათასი ხაზით ტყვიამფრქვეველი.
მასა მძლეთა-მძლეველი, კლასი ცეცხლის მფრქვეველი,
კლასი გაიძახოდა: „ძირს, ძირს ფარისეველი!“
დამტკიცდა ისიც, რომ
ცხოვრება არ არის
ვეფხისტყაოსნური
რითმათა მთოვარება,
არც ბაღი სევდისა,
არც ჩემი, არც სხვისი,
ადრინდელი ხმა
არ არის ცხოვრება.
იგი მიწაზეა,
იგი შრომაშია,
ის თვალწარმტაცია,
არყოფნა არის ცა,
ცხოვრება კი არის
ორგანიზაცია.
ცხოვრება არ არის
სულ ჩემი და შენი,
სულ მე და სხვა არა.
- წარსული იყოო,
თუ იყო რამ ქვეყნად, -
გაჰკივის მასხარა.
ასეთი ცხოვრება,
ცხოვრება კი არა,
ორმოა პაწია.
ნამდვილი ცხოვრება
არის მომავლის
ორგანიზაცია.
ვით ჭირი. და როგორც
ერთგვარი სახადი,
მემარჯვენეობა
აგორებს ძველ გოგორს:
ტაძრები ნახატი,
ხმალი და მძლეობა.
ჩვენ ვამბობთ: ძირს ხატი.
ჩვენ გვინდა ახალი,
ცხოვრება აწია!
ცხოვრება - ეს არის
რევოლუციონური
ორგანიზაცია.
ზარალი თუ გმირი?
ტფილისის სასაზე
ხმა ჰარი-არალის.
ცხოვრება დოლია?
არ არის ეს ასე,
არ არის, არ არის!
ვინც კაცი არ არის,
მას რა ეთხოვება?
რომელიც კაცია,
მან იცის რას ნიშნავს
სოციალისტური
ორგანიზაცია.
სტირი განაპირებას, გახსოვს ცრემლთა ჩქერება,
მაგრამ მგლის ატირებას როსმე დაეჯერება?
ცრემლი სხვისი გემართა, სხვისი ოხვრა გსმენია,
ახლა აქ დაგემართა, რაც იქ ჩაგიდენია.
ვით არ მესხვანაიროს შენი ძველი ჭრიალი,
რომ ავტოს და ჰაეროს გზებით მიდის გრიალი?!
ჩვენი გზაა - კომუნა, თქვენი - ერუსალიმი.
პროლეტარულ მწერლობას ჩვენი წრფელი სალამი!
ნერვებს შრომა ამდენი არასდროს არ რგებია:
ბევრის მნახველ-ჩამდენი გაგვიფოლადებია.
ვიყოთ ჩასაფრებული, ან და რა დროს შიშია,
როცა გამძაფრებული ყველგან იერიშია!
ვჭედოთ, ამხანაგებო, ნებისყოფა ფოლადის,
ვჭედოთ აგუგუნება ხუთწლიანი ხომალდის,
ვჭედოთ, ჯარო წითელო, დისციპლინა ძლიერი;
ვჭედოთ კოლექტივები, ვჭედოთ ხმა მიწიერი.
ვჭედოთ, ახალგაზრდობავ, საწარმოო მზადება,
ვჭედოთ შურისძიება, რისხვა, თავგადადება.
ვჭედოთ ბასრი მახვილი და კულტურა მახვილი;
ვჭედოთ რკინა, ალმები, ბრძოლის გამოძახილი.
ვჭედოთ სოლიდარობის მარადისი ხალისი,
ვჭედოთ რომ გამოვჭედოთ ქვეყნად სოციალიზმი.
ვჭედოთ!
ვჭედოთ!
ვჭედოთ!

***
ნ. ბარათაშვილი

ის ტკბილი არი, ვინემ თვით ქნარი,
ის ნაზი არი ყვავილთ სურნელზე,
გადაიქროლა საქართველოზე,
როგორც სამუმმა უდაბნო-ველზე.
და მან იცოდა, რომ ვერ იტყოდა
სიტყვას, ჯერ ახალს, სიტყვას ჯერ უთქმელს..
და ყველგან, ყველგან წინ უხვდებოდა
ღიმილს დამცინველს, ღიმილს დამთუთქველს.
ხელოვნებისთვის ისე იწოდა,
როგორც ხატის წინ წმიდა სანთელი..
ისე თრთოლავდა ლექსთ შადრევანთან,
როგორც მზის სხივი უკანასკნელი..
განთიადისას ისე ღელავდა,
როგორც ზღვის ტალღა დაუდეგარი..
და ბინდის ჟამზე, სიჩუმის ჟამზე
მწუხრის კაეშნით მოსთქვამდა ქნარი..
ყური დაუგდეთ.. განა ეს ლოცვა
ეხლაც არ ატკბობს თქვენს მოქანცულ სულს?
მე კი მას ვუსმენ: როგორც უკვდავთა
გამამხნევებელს და ნეტარ ჩურჩულს...

***
ნავთი, ქვანახშირი, ოქრო, ჰაერი

ჩვენ ჩვენი ქვეყნის მარადისნი არა ვართ მკვიდრნი,
მაგრამ მანამდის ხომ ჩვენია და ჩვენნაირი,
მაღალი მთების სილამაზე და სიმდიდრენი,
იმისი ნავთი, ქვანახშირი, ოქრო, ჰაერი!

***
ნავთიანი ადგილის ბურღვა

მიწას რომ ბურღვენ მეტრით სამასით
და ბურღილიდან ამოხეთქს ნავთი,
ინდუსრტიალურ იმ სილამაზით
ლექსით მოვიდა სხვა არგონავთი.
სიტყვის ფენასაც სჭირდება ბურღვა,
დიდი ტეხნიკა, ტემპები, დაზგა,
თავდადებული შრომის მოთმენა,
დღითა და ღამით, დღითა და ღამით.
თავი და თავი არის ხარისხი,
როგორც პოეტის, ისე მასალის,
სიყალბისადმი ერთია ზიზღი
მზის, პოეზიის, მარქსის, ლასალის.
რას შევაჩვიე მე ჩემი სიყრმე?
იმასვე, რასაც მბურღავთა დასი!
სამი ათასი იქ მეტრი სიღრმე,
აქ ჩემი ლექსი სამი ათასი.
არც სილაჟვარდე მოსჩანდა ზეცის,
არც დედამიწად ქარის მოდება
და რეაქციის აშკარა მხეცი,
რომელიც თან გძულს, თან გეცოდება.
მასზე ცრემლებით გული ვერ დალბეს,
გზად ვერ გაშუქდეს ნათელი სვეტი,
ვერ გადალეკდა დროის სიყალბეს,
ვერარა ძალა სიკვდილის მეტი!
დაეშვი ფარდავ - ვფიქრობდი მსვლელი -
თუ არ დაინდობს არვინ არავის,
ბარემღა აქტი უკანასკნელი
დასრულდეს დრამის გულშემზარავის!

***
ნავთის ამოღება

როგორც მიწიდან ამოაქვთ ნავთი
ღრმა გაზ-ლიფტებით, გრძელი მილებით,
ისე ლექსების ზახი და ზავთი
ამოდის შრომით, გამოცდილებით.
როგორც ნავთისგან იყოფა მერე
სტანდარტიული ბენზინის ქაფი,
ლექსის სილაღე და სიძლიერე
რაა ძვირფასი, რაა იაფი.
ჩვენ ამ ლექსებით ვიბრძოლებთ ყველა,
რეზერვი ზღვაა: ის არ იცლება,
არ შეიძლება ცოტათი ნელა?
არა, არასგზით არ შეიძლება!
უკვე კარს ადგას მსოფლიო არეს
სოციალიზმის მახვილი ბასრი,
აი რა აზრი აქვს ამ სიჩქარეს,
რა უდიდესი, მსოფლიო აზრი!
ლექსი თუჯისას ჰპოობს სახებას,
ყოველ დინამოს და ყოველ დიზელს,
ყოველ სანიშნო გამოძახებას,
ვუცქერით, როგორც ფხიზელი ფხიზელს.
რომ მიყვარს შრომა და ვარ მშრომელი,
რომ მოსვენება არ მაქვს ერთ-წამას,
ჩემი ლექსები დაუცხრომელი
საუკუნეებს ეტყვიან ამას.

***
ნავთის კოშკები

ვარდებისა და ქალის მაგიერ -
ლექსში პირველად გაისმის: ნავთი!
იგი დღეს უფრო ამხანაგია,
შხეფით მოსული ზღვების ნიავით.
ჩვენში ბევრია და სიიეფეს
მისას განიცდის ყველა მყიდველი,
თვით გერალდიურს წააქცევს მეფეს
ეს შადრევანი, შიშველ-ტიტველი,
ჰერმეტიული, როგორც სილაჟი,
კოშკებში მიდის ბოლი ლოსელი,
მასთან ვენერა დარჩა სილაში,
რთავს ამ მილოსელს სხვა სამოსელი.
ბევრი რამ მიაქვს დროთა მდინარეს,
დრო - მორევია განუზომელი,
მაგრამ აქ ზრუნვა ამ ინჟენერის
უკვდავი არის, ვინემ გომერი.
ნავთი ნავთია - მარიობისთვის,
სიცხით დამწვარი, უდაბნო ეკლის,
მაგრამ მებრძოლი მომავალ დღისთვის
სიცოცხლეშივე ღირსია ძეგლის.
რა საოცარი რამაა დილით
ფანტასტიური კოშკები ნავთის,
მე არ მგონია, რომ ცვარა ლილით,
რაიმე ქვეყნად ასე ბრწყინავდეს.

***
ნავთის ცისტერნები

დღეს, ორთქლმავალო, სავსევ მდგმურებით,
რაც წინად გვწადდა - უფრო გვწადია,
ნათელ მიზნისკენ მივეშურებით,
მალე თოთხმეტი წელიწადია.
ეს იყო წელსაც, შარშან, შარშანწინ
მტერს, სთქვი, რამდენჯერ მიუქარნია,
ძნელი გზა არის მეტად, მაგრამ წინ,
წინ, ცისტერნების დიდო არმია!
თქვენ შეჩერდებით იქ, სადაც ძმური
პროლეტარული მოვა შეგნება
და მსოფლიოში კომუნისტური
თავშესაფარი შრომას ექნება.
იქ გავიხსენოთ - უკვე ძლეული
გზების მწველობა, სიცხე, სიალე,
მანამ კი ნავთი ცეცხლშერეული

***
ნავი არ უნდა გასწირო შენი...

ნავი არ უნდა გასწირო შენი,
ზღვათა მიდამოვ,
ახალგაზრდობის გამო ჩადენილ
ცოდვათა გამო.

რისი ცოდვები! ლალ-იაგუნდათ
უჩნდეს დღე, თვენი.
არე-მიდამოვ, შვილი არ უნდა
გასწირო შენი!

***
ნავით - უკვდავებისაკენ

მეტყვიან უცხო სიტყვას რომელნი?
მე ამ ლექსსა ვსწერ ახალი მელნით -
უკვდავებისკენ ნავით მივქრივარ
ისე, ვით წინათ მივქროდი მერნით.
არ დასცხრნენ ჩანგის მიმოჟღერანი,
აწ დაქანცულა ჩემი მერანი,
პარნასისაკენ წავა ტავერნით!

***
ნათელი და მშვიდი...

ნათელი და მშვიდი
იყო ცხრაას შვიდი.
აქეთ თეთრი ღამე,
იქით ლურჯი ხიდი.

ეხლაც მახსოვს განა
თეთრი ზვირთის ნანა,
თეთრად თვლემდენ მთები,
თეთრად სდუმდა ყანა.

***
ნათქვამია - ხელი ხელს...

ნათქვამია - ხელი ხელს
ორივე კი პირსა ჰბანსო,
გეგმა უნდა შევასრულოთ
საწარმოო-საფინანსო.
დაკვრით ვნახოთ, რასაც იქმს
დღე ღამით და ღამე დღისით,
რიგი რიგებს, რიგი რიგს,
რომ შეივსოს დანაკლისი.
ჩამორჩენილობა - ძირს!
ყოველ მანქანაზე მდეგმა
უნდა სძლიოს ყველა ჭირს,
უნდა შეასრულოს გეგმა!

***
ნაძვის ხეებს ელვარება...

ნაძვის ხეებს ელვარება
ანთებს სიახლოვითა,
ახალი წლის, მეათე წლის
სიხარული მოვიდა.

წარსულიდან სამწუხარო
ბევრი გახსოვს, ბუხარო,
ის ქოხმახი, იგი ველი,
უგუთნო და უხარო.

ჩვენი სახლის მტერი იყო
ომის ცხარე გრიგალი,
მან აგლიჯა სახურავის
ყავარი თუ ფიქალი.

იდგა, უსახურავო და
უსაკეტო, უკარო,
ვით ოდესმე, ხანძრის შემდეგ,
კვლავ ასე სამწუხარო.

გადანგრეულ-გადამწვარი
ქალაქის და სოფელის,
ნანგრევებზე შენ იდექი,
მოწმე, ყოვლის მცნობელი.

ოქტომბერმა რომ დაბერა,
მხარე გაასხვაფერა, -
აგუგუნდი... აწ რას ამბობ,
რა ვქნა, რამ დაგაბერა!

კვლავ სასახლედ იქცა ყორე,
ოქროს ხალი დააგეს,
გათბა ისევ და განათლდა
გული სოფელ-ქალაქის.

თუ რომ იქით, საზღვარს იქით
გრიგალი და ქარია,
ცხოვრება ჩვენს ქვეყანაში
ეხლა უშიშარია.

რაც წელია აქ მარად-დღე
განძს თვლის მუშა ყოველი,
გლეხიც ასე გაიძახის:
უხვ მოსავალს მოველი!

ქვანახშირზე და ფოლადზე
მღერის, რაც კი ჯარია,
ჩვენი მხარე ნათელ შრომის
მტკიცე საყუდარია.

და რაც წელი მიდის, ყველგან
მძლეა ჩვენი ქვეყანა,
განადგურდა, რაც კი მტერი
ჩვენსკენ გამოექანა.

აივსება ყველაფერი
პურით, ღვინით, დოვლათით,
განახლების სიხარული
საერთოა, ყოვლადი.

სიყვარულით იცავს საზღვარს
ჯარი თავდადებული,
რაც დრო მიდის, სულ მაგრდება
მხარე აყვავებული.

ჩრდილოეთის პოლიუსის
ყინვას არ გრძნობს რჩეული,
აგუგუნდი, გახალისდი,
დარდებს გადაჩვეული.

აშუქებენ გზას წიგნები,
მშვენიერი წიგნები,
გაშლი „ვეფხისტყაოსანს“ და -
ვეფხად გარდაიქმნები.

ნახავ კიდეს შავი ზღვისას
გზებით არა შორითა -
ციტრუსების რკალით როგორ
ჰყვავის ჩვენი ფლორიდა.

აჰ, ბავშვებო, ნეტა სადმე
ერთი მხარე მაჩვენა,
სადაც მეტი იყოს ზრუნვა
თქვენზე... ნეტავი თქვენა!

დაშრეს ნისლი! გვინდა, გვინდა
ჭაობების დაშრობა.
ლაქაშს სტოვებს და მყინვარზე
ეშურება ლაშქრობა.

ახალი გზით მიდის ჩვენი
ურღვეველი კავშირი,
ჩვენი თუჯი, ჩვენი ოქრო
და ჩვენი ქვანახშირი.

ნაძვის ხეებს ელვარება
ანთებს სიახლოვითა,
ახალი წლის, მეათე წლის
სიხარული მოვიდა!

***
ნაწყვეტები

ყაყაჩო აყვავებულა,
ვარდი ყელამდე მოსულა,
სიო სისინებს და ბაღი
შვენებით გარემოცულა.
მიყუჩებულა, დაღლილა
სიმშვენიერე გრძნეული,
და სცურავს მთვარე ზეცაში
ოქროს შიბ-შემოხვეული.
მე კი ყვავილებს დავეძებ
მიუსაფარი, დაღლილი,
ვერსად ვიპოვე, რომ მინდა
ერთი ისეთი ყვავილი.
და ბაღი თითქო უსულო
შვენებით გარემოცულა,
ყაყაჩო აყვავებულა,
ვარდი ყელამდე მოსულა!

***
ნაწყვეტი ძველი წერილიდან

ციციკარის ქუჩებს ედო
ჯავშნიანი ბაცილები...
და უფრო შორს, გაცილებით,
სჩანდა ჯარის ნაწილები.
მანჯურიავ, შენ იმ თავით
იცი წვიმა, იცი ქარი,
რკინისგზებთან მღელვარებდა
ანანძი და ციციკარი.
ამ თავსხმაში, ამ გრიგალში
ჰქროდა ცხენოსანთა ჯარი,
მედიდურად ზღვას გასცქერდა
ყალხზე მდგარი ციციკარი.
ამ თავსხმაში და ამ ქარში
ხალხი მოდგა, როგორც ზვავი,
ამზადებდა მშხამავ გაზებს,
ტყვიამფრქვევი, თვითმფრინავი.
შეტრიალდა ის დრო, უცებ
მათ დააცხრა სულ სხვა ჯარი,
და სხვაგვარი ომით შესძრა
ტოკიო და ციციკარი.
მწამს შებრუნდა იარაღი
ახალი გზით ძალმომბერი,
გაჩნდა მხარე, რომლის დიდი
სახელია - ოქტომბერი.

***
ნეაპოლში

სიკვდილს მე როდი შევუშინდები,
იგი, ძმა, მუდამ ჩვენს მხარეზეა.
მე მეშინია იმგვარ სიცოცხლის,
სიკვდილს რომ ჰგავს და უარესია.

აქ გაზაფხული არავის ჰკოცნის,
არც ეს მაისი, არც პოეზია.
მაშ, გაუმარჯოს იმგვარ სიცოცხლეს,
სიცოცხლეზე რომ უტკბოესია!

***
ნეგორელოე

დუმილი ფარავს
ტყეს და მდელოებს;
გავცდით ვარშავას,
მდუმარებს არე...
ვუახლოვდებით
ნეგორელოეს,
სადაც იწყება
სამშობლო მხარე...
სადაც მძლავრია
წინადი გრძნობა -
ახალ ვარდებით
შემოსილ შარის...
გულში ვინახავ
გრძნობებს, ევროპა,
მასზე რაც იყო -
რაც არის, არის!

***
ნეტავ მალე მივაღწევდე მიზანს

შენ შუბლს იხსნი და სიბნელეს ლეწავ
საქართველოს მოღრუბლულო ზეცავ...
ნეტავ მალე აღმობრწყინდეს მნათი,
მალე სხივი მოეფინოს ნეტავ!

წინ მიიწევ იხსნი და ხმაურობ,გღვიძავს
საქართველოს სევდიანო მიწავ.
ნეტავ მალე დაამსხვრევდე ბორკილს,
ნეტავ მალე მიაღწევდე მიზანს!..	

***
ნიავი

დაღვრემილა მთა კლდოვანი,
მოწყენილა არემარე,
უფრო რაღაც სევდიანად
გადმოყურებს ზეცით მთვარე.
კლდისა ნაპრალს ეხეთქება
გულმოსული ნაკადული,
ბუ გაჰკივის ნაღვლიანად
და ბუჩქებში ჰკვნესს ბულბული.
დაბურულ ტყემ თავჩაქინდვრით
მთის კალთაზე მიიძინა
და ეჭვიან ბუნებასთან
ერთად სულმაც მოიწყინა.
ჩუ! ტყე უცებ შეშრიალდა,
ნაძვმაც თავი გადახარა,
თითქო რაღაც სასიამო
მას ნიავმა მიახარა.
თითქო თანვე ჩაუნერგა
სიცოცხლისა გრძნობა-ძალა,
ვერხვი ოდნავ გადიხარა,
ცაცხვმაც ტოტი გადაშალა.
ფიჭვი შეკრთა, გადიზნიქა,
მსწრაფლ ტირიფიც აშრიალდა,
მიბნედილი, ფერმიხდილი
ტყე სისწრაფით გადაგვარდა.
ოჰ, ნიავო, რა იქნება
მეც მიამბო ის მოთხრობა,
რა იქნება, რომ ჩემს გულშიც
აადუღო სწრაფად გრძნობა?
მაგრამ ის კი აღარ ვიცი,
რა იქნება საიდუმლო
ისეთი, რომ ჩემს ცრემლთ დენას
და ჩემს ტანჯვებს მისცეს ბოლო.

***
ნიავი, ია, ნარგიზი...

ნიავი, ია, ნარგიზი,
ავტომობილი კრიალა,
დილამ ასფალტის სარკეზე
ნავივით გაისრიალა.

აგერ მზის ამომთოვრება,
მაღლა ღრუბლების გარდავლა,
მან ერთი ჩემი ცხოვრება
ათას წელს გადაამრავლა.

გადაამრავლა, უმალი
მსგავსი წუთისა, ჩრდილისა
და მესმის ხმა იდუმალი:
წამოდექ, ძეო დილისა!

ო, ძეო დილის! აწ განვლის
გრძნობა სიბნელის ნაფლეთის
აღმოსავლეთის, დასავლის,
ჩრდილოეთის და სამხრეთის.

მზემ, ხმალი რომ არ დაჰკიდა -
რაც ფერებია, რაც დავლა,
ცხოვრება კიდევ და კიდევ
ათასზე გადაამრავლა!

მზემ, ლაჟვარდში რომ შეზრდილა,
თავისი სახე ნახა და -
ეს ყვავილები, ეს დილა
მარადისობად გახადა.

***
ნიაღვარი

როცა მზე მწვერვალს გადმოანათებს
და სხივს დაადნობს თოვლიან მთაზე,
უკვდავებაა მაშინ მნათობის
მშვენიერება და სილამაზე.

მაგრამ როდესაც აღქაფებული
ზვირთი გზას ურხევს მომსკდარ ნიაღვარს.
ვინ გამოხატავს ამ მრისხანებას,
რა სული შექმნის სტიქიას ამგვარს?

დაადნე სხივი, სულო ციერო,
ამ სიცივისგან გაყინულ გულზე,
ტკბილი მორევი შემიგუბდება
ჩვენს ყვავილებზე, ჩვენს სიყვარულზე.

და თუ ოდესმე, ვით ნიაღვარი,
გულის სიღრმიდან გრძნობა მოსკდება -
ვფიცავ, რომ მევე მომკლავს, დამღუპავს
ჩემი ნაღველი, ჩემი ოცნება.

***
ნიკო ყარალაშვილო...

ნიკო ყარალაშვილო,
ნუ ენდობი მიკიტანს,
გაგფცქვნის კუდის რიკამდე,
სამარემდიც მიგიტანს,
იცოდე, რომ შხამი სდის
იმ წყეული ტიკიდან,
ჰარულს მოგაძახებენ
აქედან და იქიდან.
რად გსურს გამოეთიშო
ამხანაგებს რიგიდან?
რა სასწაულს მოელი
ლოთი-ფოთის ხრიკიდან?

***
ნორჩი ყვავილი

ველზე ვიწექი.. წყნარი სევდა გულზე დებული...
ნაზად მარხევდა, როგორც ფოთოლს ზაფხულის ქარი,
ცის ნეტარ ტატნობს გავსცქეროდი გარინდებული,
სადაც მიწვევდა საოცნებოდ ვარსკვლავთ ლაშქარი.

ჩემს გვერდით თრთოდა, ძირს ხრიდა თავს ნორჩი ყვავილი..
სუნთქვა ვნებისა სურნელებად მეხვეოდა - გარს,
დამჩურჩულებდა: „შენს ხსოვნაში ვივლი და ვივლი,
ნუ ემონები სხვა ოცნებას, ნუ ჰქმნი სხვა სიზმარს“...

ცა ჩამობნელდა.. მთვარე გაჰქრა, ყვავილიც მოკვდა...
დამწვით.. დამდაგეთ.. წარმიტაცეთ, შავო ლანდებო...
წმიდა ტაძარი სიყვარულის მწვერვალს ჩამოსცდა...
ვისთვის ვიმღერო... რად ვიცოცხლო, რად ვიარსებო?!

***
ნუ გენანება ხმის გამეტება

როცა ზღვის სუნთქვა გულზე გედება
და ზეცა გულში კვლავ იხედება,
იმ დროს სიმუნჯე ნუ გებედება,
ნუ გენანება ხმის გამეტება.

ხალხში თავმდაბლად გაივლი როსმეს,
თუ გასაჭირში შეხედავ მოძმეს,
შენ, იმა ცეცხლში შთავარდნის მოწმეს,
ნუ გენანება ხმის გამეტება.

და თუ იმღერებ - ვითარცა შეგფერს
სულ სხვა ხმის მქონე მგოსანს და მეფეს,
ქვა წისქვილისა გინდ ყელზე გებეს,
ნუ გენანება ხმის გამეტება.

***
ნუ დავკარგავთ ხსოვნას

ყოველ კუნჭულს ვახარებდით სიყმაწვილის წმინდა ხმებით,
სიცილით და სიხალისით, გაზაფხულის ყვავილებით,
თურმე ნისლი სდარაჯობდა აყვავების პირველ ჩრდილებს,
ნუ დავკარგავთ ჩვენ იმ ხსოვნას, ნუ დავკარგავთ იმ ყვავილებს.

***
ნუ მიატოვებ ლექსს უთვისტომოდ

არა თუ წლები გადეშვა ტყდომად,
წამიც კი გატყდა და რეკავს ცხარედ...
ნუ მიატოვებ ლექსს უთვისტომოდ -
დროის, ეპოქის და სივრცის გარეთ!
ბევრი მიეცა ტალახსა და ლექს,
ბევრის ნაბიჯი არის ტაატი...
დრო, დრო აღნიშნე! მოაწერე ლექსს -
ეს წელიწადი, დღე და საათი.
არა თუ წლები გადიქცა ტყდომად,
ყოველი ლექსის ყოველი პწკარი
არის გაჭრილი კლასობრივ ომად,
არის ეპოქის დროშის ქვეშ მდგარი.
ეპოქა არის ნამგლის, ქურების,
ეპოქა, რამაც ძველი შეთოკა,
ეპოქა ძველის განადგურების,
ინდუსტრიული დროის ეპოქა.
არა თუ წლები გადეშვა ტყდომად,
წამიც კი გატყდა და რეკავს ცხარედ...
ნუ მიატოვებ ლექსს უთვისტომოდ -
დროის, ეპოქის და სივრცის გარეთ!

***
ნუგეში

არის დღეს ჩემთვის ნაზი ნუგეში,
ვიყო უმშვიდეს წარსულის მტერი:
შევიდე უცხო სიმსუბუქეში,
გამომყვეს ლურჯა ცხენების მტვერი.

ვიცი, ეს მხოლოდ ისე იქნება,
როგორც ყოფილა ოდესმე ღამით:
დათვლა ნაბიჯის და დამიზნება,
ნისლიან ამინდს, ნისლიან ამინდს!

მაგრამ ნაცნობი ზმანება ბროლის
მოვა: სალამი თანამგრძნობ თვალებს!
მას მოიზიდავს ხმობა გასროლის
და შეჩერებას მე დამავალებს.

ვიცი: პოეტის გატეხილ სახელს
ბრბო არ დაინდობს გასათელავად,
მაგრამ შენი მზე სიბნელეს გახევს
და დაადგება შუბლს ნათელივით.

***
ო, გადავეშვათ უფიქრებლად

ო, გადავეშვათ უფიქრებლად ზღვების თამაშში,
ნუ გეშინია, არ დავკარგავთ გზას აკლდამაში.

ჩვენ დაგვიკარგავს ჩვენი გულის ხმა შორეული,
ათასი ხმიდან მხოლოდ ერთხელ ჩამორეული;

ათას სიტყვაში მხოლოდ ერთი მწუხარეს ბაძავს,
რაღაც კარგზე და მშვენიერზე ატარებს ძაძას.

***
ო, გიპოვე

მთის ასული სერზე შესდგა იდუმალი ხმით გართული,
შუბლს გვირგვინი უმშვენებდა დაფნის ფოთლით დახლართული.

და ოქროსფრად, და ოქროსფრად ელვარებდა თმა სხივნართი
და სიოზე ირხეოდა გამჭვირვალე თეთრი კვართი.

და თითები რითმებივით ჩამოქნილი, ჩამომდნარი
ქნარს შეეხო და აღელდა უჩვეულო ღელვით ქნარი.

სიომ იგრძნო და აღელდა, და გაიბნა წარმტაც ხმებში,
თვით პეპლებმაც უცნაური ფრენა იწყეს ყვავილებში.

ყვავილებიც კი აღელდნენ, და აღელდა ირგვლივ ყველა,
არემარე შთაგონების წმინდა ცრემლმა დაასველა.

ამ დროს გაჩნდა ქალწულთან ყრმა სიყვარულით, წრფელი სახით,
დაიჩოქა და ხორცსხმულ სულს უთხრა თრთოლვით და ცახცახით:

„ოჰ, გიპოვე! მე მიყვარდა შორეული შენი სახე,
დიდხანს გძებნე და გიპოვე... დიდხანს გძებნე და, ჰა, გნახე!“

ცეცხლად იქცა ორთა გულში სიახლოვის მწველი ვნება:
ერთი იყო სიყვარული და მეორე ხელოვნება.

***
ო, დღეს შემოდგომაა...

ო, დღეს შემოდგომაა...
შემოდგომა...
სულს
აღარ სურს არავინ...
ნაზი ფერების კვდომად,
ნაზო მერი,
დაჰქრის ლანდი ცისფერი...
შემოდგომა
შენს ბაგეებს მაგონებს...
ვწუხვართ...
მშვიდობით...
მერი...

***
ო, მეგობრებო...

ო, მეგობრებო, ჩვენი სერობა
იქნებ მომავალს შვებას მიუტანს?
იქნება ღამის ალმაცერობა,
მე ეხლავ ვამჩნევ ერთგულ იუდას.
ვინ უღალატებს ბოჰემის სუფრას?
ღვინო სტიქიის არის საგანი,
ერთი ამ რჩეულ თორმეტთაგანი
სამარადისოდ გაიტანს უფროსს.

***
ო, სიხარულო, სიხარულო

ო, სიხარულო, სიხარულო
შემოქმედების,
შენ მაისი ხარ ჩვენი ველის,
ჩვენი ქედების!

მოდის მაისი აღტაცებით
და თავმომწონედ,
მთელი თავისი სილამაზით,
მთელის ძალ-ღონით.

ის გეგმავს, აგებს და ყოველი
მძლავრი შენობა
ისეთი არის, ვით მაისის
ყვავილთფენობა.

ძველ ქვეყანასთან შებრძოლებით
მოპოებული,
შემოქმედების სიხარულო,
შენია გული.

ვინც წრფელის გულით, პატიოსნად
რაიმეს შექმნის,
იყო და არის შემოქმედი
ახალი ქვეყნის.

დადგება ის დრო ბედნიერი
და სანატრელი -
მთელს მსოფლიოში გაიმარჯვებს
მშრომელის ხელი!

***
ობელისკი

ობელისკს, თეთრი მხრიდან მოტანილს,
ჩვენ შევცქეროდით ძახილით: დაგმეთ
ეჩვენებოდათ ქვის თლილი ტანი
ყველასთვის უცხო და ბნელ ქარაგმად.

წყალი შავია, როგორც მელანი,
შავ წყალზე ყალყზე შედგა მერანი
და სასაფლაოს მხრიდან ძერა
თავს დასტრიალებს, ვით ბედისწერა.

***
ოდეს ართობს მტერს...

ოდეს ართობს მტერს
ცდა ხალხის ღონის,
სისხლი, ბორკილი
და საპყრობილე -
ურყეველად დგას
შენი პროფილი,
ბრწყინვალე სახევ
კავკასიონის!

იმ მტაცებელთა
რიგი სხვადასხვა
აქ მოეხეტა
და სცდიდა ღონეს,
ხომ განადგურდა
მისი თავდასხმა -
შენით, არმიავ
კავკასიონის!

ვინ გაუბედა
გზა მეწამული
საყვარელ მთების
მშვენიერ ჩარჩოს?
ბერია! კლდეთ სდგას
შენი მამული!
კავკასიონის
შუბლს გაუმარჯოს!

სანაპიროზე
მედგარი მღერით,
გადმოედინა
ტალღა ძლიერი.
სვლა იყო მწყობრი,
ვით ფხიზელ გუშაგს,
წითელი დროშა
მიჰქონდა მუშას.

იმ საამური
და სანეტარო
დროშის ფრიალი,
ნათლის ფრიალი,
იმ სიმღერებში
შრომის სამყაროს
თავდადებისა
იყო გრიალი.

აღტაცების ხმა
გაისმა ხალხში,
როდესაც მის წინ,
ვით უეცარი
სვეტი, დროშებში,
თოფ-იარაღში
და ყვავილებში
გამოჩნდა ჯარი.

და ამნაირ გზას
მზიური ჩრდილით
მეორეგვარი -
სხვა შეეწყობა.
სიმღერა ისმის
მეტის ქუხილით,
შეერთებული
წინ მიდის წყობა.

რას ნიშნავდა ეს -
თუ ამას არა:
ცხრაას ჩვიდმეტით
აღმოხდა მნათი,
ოდეს ჰქუხდა ხმა:
„თქვენი მაზარა
იგივეა, რაც
ჩვენი ხალათი“.

თქვენი მაზარა,
ჩვენი ხალათი
ეს ისაა, რომ
ერთნი ვართ, ძმებო!
ჩვენს განშორებას
ცდილობს ჯალათი,
მაგრამ ის სცდება,
სასტიკად სცდება!

და უმალ მაღლა
ისროდა ქუდებს,
გლეხი და მუშა,
ხალხი და ჯარი:
ძირს ფაშისტები!
მუსრი იუდებს,
ძირს დამპყრობელთა
გზა საზიზღარი!

***
ოდეს იყრების ომად ლაშქარი...

ოდეს იყრების ომად ლაშქარი,
არ რგებან გზანი,
ჩემო სიმღერავ, მაშინ ჩქარ-ჩქარი
ჰანგი დასძარი.

ოდეს სასმელად ლაშქარს არ ჰყოფნის
ზღვა ატლანტიის,
იწყე მოტივი - არა არყოფნის,
არამედ ტყვიის.

თუ რომ სადგომად არ ეყოფიან
სივრცე ხმელეთის,
ჩემო სიმღერავ, მაშინ სჯობიან
სიმღერა ჰკვეთის.

გადაერიე, ლაშქარო, გასწი,
გაფანტე მტერი,
წუნკლებს მიუზღავს თვისას ათასწილ
საბჭოთა ერი!

***
ოდესღაც, სადღაც...

ოდესღაც, სადღაც, მარტოობაში,
გულით ამომსკდა სიმღერა წყნარი,
ჩემი სიმღერა ქვითინი იყო,
სულით ობლობას კვნესოდა ქნარი.
ხანი გავიდა, გადამავიწყდა
სიმღერა სადღაც, ოდესმე თქმული,
სანამ არ ვპოვე მეგობრის გულში
ღრმად ჩაქსოვილი და შენახული.
ერთხელ, როდესაც გზად მივდიოდი,
მე მოვისმინე ჩემივ ნაღველი,
ყრმობის ოცნებით გატაცებული,
ყმაწვილურ ვნების გამომსახველი.
და ვერ ვივიწყებ ქალწულის სახეს
სადღაც, ოდესმე ფიქრში ზმანებულს,
შემდეგ ახდენილს სინამდვილეში,
მაგრამ... საკმაოდ დაგვიანებულს.

***
ოთხი დემონი

ცეცხლისფერ-წითელი ყვავილების
ოთხი დემონი,
აი, ერთი ოჯახის ისტორია.
ზღვა, ბორბალი, შხამი,
თამაში ცეცხლთან,
თქმა ყველა ამის
აღემატება ყოველგვარ ძალას,
თანამედროვეობის სული,
ვით წერილები
არანორმალურ ადამიანის,
ორხიდეებზე უტკბოესია: -
უხილავი ბორკილები,
მარადი სიზმარი,
ფერხული ზმანებათა,
სიბნელე.
ყველგან, ყოველთვის
უხილავი ბორკილები!

***
ოთხი დრო

დროო, როგორ თრთის
შენი წამწამი,
კაცი თავს გადგას
მუდამ სამ-სამი,
არა ერთფერი.

შენ აგაყვავა
პირველმა სამმა,
შენ გაზაფხულის
გფარავდა გამმა
და ყვავილთ მტვერი.

შემდეგ მოვიდა
მეორე სამი,
ზაფხულის ბაღად
აქცია წამი
გაზაფხულისა.

მესამე სამმა
შეჰკრა, მოჰკონა
ველთა ათასი
ძნა ტონა-ტონად
შვება გულისა.

მაგრამ მოვარდა
მეოთხე სამი
მრისხანე რისხვის
წამოსასხამით,
დაისადგურა.

მთებს შთაუბერა
სული სხვაფერი,
კვლავ შეუბერა
და ყველაფერი
გაანადგურა.

მაგრამ ხომ მოვა
პირველი სამი,
გამოაცოცხლებს
ყვავილებს ნამი
ციური კალთის,

განვლილი ჭირი
უჩნდეს არაფრად,
გაიფრიალებს
ცისფერი აფრა
ლამაზ ხომალდის!

***
ოკეანე

მთლად დატვირთულ ნავთის გემებს
ამოძრავებს ქარი მავნე,
თითქო რასმე აიჩემებს -
შფოთავს, ღელავს ოკეანე.

ოკეანე ღელავს, შფოთავს,
ზიდავს ბენზინს, ზიდავს ნახშირს;
ოკეანე იცნობს ცოტას
ერთა ჩვენთა ძლიერ კავშირს.

ჩვენში კაცმა საქმის ჟინი
მთელ ქვეყანას გააგონა,
უზრუნველჰყო რა ბენზინი
მრავალ ათას ასთა ტონა.

და ზღვისპირა ხელბარაქად
ნავთს რომ სწმენდს და ასპეტაკებს,
ამ ერთგულ კაცს იცნობს კარგად,
ამ ერთგულ კაცს საქმე აქებს.

ბურღილების განთქმულ დამბებს
პირველ ადგილს მოქანავე,
საოცარ და ნათელ ამბებს
ღელვით ისმენს ოკეანე.

***
ომნიბუსით

ეზოს ახსოვს ყოველ წუთის
შარაგზა და გადაღმა.
ისევ იქ დგას ჩრდილი თუთის,
ცაცხვები კი გადახმა.
და ტირიფიც მაღლარ მტევნით!
სასაცილო ტირიფი.
გადახრილი ზედმიწევნით,
მსუბუქი და ირიბი.
დაფენილი, თითქო ომში,
ფშანია თუ ჟალტამი?
ველად ყრია ლურჯი კომში
და ცისფერი ატამი.
ალუბლები ისევ ქრიან -
სევდიანნი სიონი,
და სახელად რიონს ჰქვიან
ისევ იგი რიონი.
ისევ ჩნდება მწყერით ველი,
ღალღა თვალს ეცეცება.
ღამღამობით მოდის მგელი
და საქონელს ეცემა.
დარჩენილი მინდვრად ჩალა,
დანისლული კოპიტი.
განადგურდა მეფის ჭალა -
ჩრდილი შემოდგომითი.
ომნიბუსო, მახსოვს შენი
შარაგზებზე ჟღარუნი,
ძველი დაბა ახალშენი,
და ქვიტკირის წყარონი.
ბარს ედები, ცას ედები,
წყალს, დაღარულს დამბებით,
მოგაქვს თეთრი გაზეთები
მუდამ ძველი ამბებით.

***
ოპერიდან გამოვიდა გვიან

ოპერიდან გამოვიდა გვიან,
ყველა ნახა და ვერავინ ნახა,
კლუბის წევრი ახლა აღარ ჰქვიან,
თუ წაშლილა ნაცნობების სახე...
ყველგან იყო, სასახლეშიც იყო,
მთავარ ქუჩით გაიარა ნელა.
ზედ კარებზე მიყრილია თიხა;
ამომწყდარა, გაიფიქრა, ყველა.
გამობრუნდა კვლავ იმავე ქუჩით,
თეატრიდან მასსა მოდის ტალღით
და დარწმუნდა, ხეივნების რუჯით
რომ აქ მართლა ამომწყდარა ხალხი.
უცებ ქალის გაახსენდა ბინა:
ეტლი! ჩქარა! ნიავია ქარის!
ცოცხალია კურტიზანი ნინა,
მაშ, სიცოცხლეც ეფინება პარიზს.

***
ოპერის თეატრთან

იყო გრიგალი, იყვენ ნგრევანი,
მაინც გადარჩა ჩრდილი ამხელა,
იქ აღარ რეკავს ის შადრევანი,
იმ იდუმალთა მხარეთ გამხელა.

გარინდდა დღეთა გადარხევანი
ოცნებათ, რამაც ასე დამღალა,
ღამით მაღლა დგას ვით ტახტრევანი,
ბედმა რომ ტფილისს გადმოახალა.

წავლიან დრონი - მაგრამ ნობათად
დადაღულ გულებს, ღამის ნიავებს
ალერსად აღარ მიუღიავებს.

სადღაა მხარე იმა გრძნობათა?
იქ ერთად-ერთი, გრძნობა შიშველი
აღარ გაჰკივის სარაჯიშვილი!..


***
ორად გაიპო წითელი კლდე...

ორად გაიპო წითელი კლდე, ავარდა რაში,
წითელი რაში, წითელი გზით, წითელ უნაგრით,
წითელი ალით გაედევნა კაცი მირაჟი,
ის, შემოსილი გრძელი თმების წითელი ძაგრით.
მოახტა მერანს, გაიარა სისხლივით შარა,
აჰა, გამოჩნდა ზღვა წითელი - როგორც მარჯანი,
შუა გააპო წითელი ზღვა,
ჩაჰყო მის გულში სისხლისფერი ხის ყავარჯენი
შემდეგ სიცილით ამოიღო წითელი გველი
და წითელ ცაზე გადაშხვართა უზარმაზარი.
ციდან წვეთწვეთად მოდიოდა შხამები მწველი,
და მძლავრდებოდა დედამიწის ოხვრა საზარი.

შემდეგ გაიპო ცისფერი კლდე, გამოჩნდა რაში,
ცისფერი რაში - ცისფერი გზით, ცისფერ უნაგრით.
ცისფერი ალით გაედევნა ლურჯი რიჟრაჟი,
ლურჯი ხელებით, ლურჯი ღვინით, ლურჯი მინანქრით.
მოახტა მერანს - გაიარა შარა ცისფერი,
აჰა, გამოჩნდნენ ცისფერი ზღვის ლურჯი ფარჩანი -
შუა გააპო ცისფერი ზღვა - როგორც სიზმარი,
ჩაჰყო მის გულში ლილისფერი ხის ყავარჯენი,
შემდეგ სიცილით ამოიღო ცისფერი გველი,
და ცისფერ ცაზე გადაწვართა უზარმაზარი.
ცას სილაჟვარდე ედებოდა ცივი და ნელი,
და ლურჯდებოდა დედამიწა, როგორც ტაძარი.

შემდეგ შავი კლდე გაიბზარა: ავარდა რაში,
შავი მირაჟი, შავ ფაფარით - შავი უნაგრით,
შავი თვალებით გაედევნა შავ კამარაში,
დაუშვით ფარდა, გზა ჩაკეტეთ, ცეცხლი ჩააქრეთ!
მოახტა მერანს, გაიარა რა შავი შარა,
აჰა, გამოჩნდა შავთა ზღვათა სხვა დანარჩენი,
შუა გააპო მან შავი ზღვა და ააჩქარა,
ჩაჰყო მის გულში ღამისფერი ხის ყავარჯენი.
შემდეგ სიცილით ამოიღო მან შავი გველი
და შავსა ცაზე გააწვინა, ვით ბნელი ცქერა,
იყო დუმილი ქვეყანაზე ცივი და ძველი;

ეს იყო მხოლოდ მოჩვენება და ეFემერა.

***
ორატორია

გასწი! შენი გზა ანათებს ხანას,
რომ მიუვალი გზები ახარო
ყოველ ფაბრიკას, ყოველ ქარხანას,
ყოველ მაღაროს.
გაჰკივლე რკინას, თუჯსა და ნახშირს,
ახალ ტეხნიკას, ახალ მანქანებს;
შენი კივილი გარეთ და სახლში
ბევრს განწირულად ააქაქანებს.
გაჰკივლე ცემენტს, ნავთს, მინერალებს,
შოსსეს, გზატკეცილს, მაინც და მაინც
შეუნთე სოფლელ მეურნის თვალებს,
და მის განუყრელ ტრაქტორს, კომბაინს.
გაჰკივლე ჩვენი ხუთწლედის გმირებს,
რომ ჩვენ ვიზრდებით და აგრე რიგად
მალე ტეხნიკით ვერ გაგაკვირვებს,
ტეხნიკის კერა, ჰეი, ამერიკა.
დაეშვი, ფარდავ, ევროპის ძველის,
იქ ხომ არ ინდობს არვინ არავის;
დასრულდეს აქტი უკანასკნელი
დრამის, მტრისათვის გულშემზარავის!

***
ორი

პირველი
აცივდა, ნისლით შემოიბურა
ცად ატყორცნილი მთების კალთები,
ცრემლით აივსო სიცოცხლის სურა...
ზაფხული ჰქრება, აჰა, მეც ვკვდები!
აღარ დარჩება ჩემი ნასახი,
ისევე წავალ, როგორც მოვფრინდი...
ოჰ, რა კარგია ისევ სიცოცხლე,
ტყე, მინდორ-ველი, საღამოს ბინდი.
და ნუთუ მართლა უკვალოდ ვქრები?
მახსოვს, შავი ზღვის პირად ვინმე ყრმა
მივიდა, წყალში ქვა გადისროლა
და მე მომესმა მისი მძლავრი ხმა:
„ოჰ, ასე ჰქრება ყოველი არსი,
ვითარცა ეს ქვა, ვით ეს პეპელა,
სწრაფ-უმიზნოა მათი სიკვდილი!"
სთქვა და უკანვე გაბრუნდა ნელა.

მეორე
მახსოვს, მეც მახსოვს... როცა ყრმამ წყალში
მწუხარე სიტყვით ქვა გაისროლა -
უკვალოდ როდი გაჰქრა იგი ქვა...
ზღვა შეკრთა, წყალმა დაიწყო თრთოლა,
რგოლი რგოლს მიჰყვა წყნარი ლივლივით,
დაჰყვა ზღვის სივრცეს დაუსრულებელს,
ნაპირს მიასკდა და გამობრუნდა.
ისევ დაადგა გზას უსაზღვროს, ვრცელს,
ეხლა არა სჩანს...

პირველი
ნუთუ სულ გაჰქრა?

მეორე
არა! ფერიამ მიამბო, რომა
წავა ზაფხული, არე-მიდამოს
შეაცვლევინებს ფერს შემოდგომა,
შემდეგ ზამთარის მთრთოლვარე ხელით
შეიფერება სული და გრძნობა.
წელიწადები წელიწადს შესცვლის,
შთამომავლობას - შთამომავლობა,
მხოლოდ ის ღელვა, აწ უჩინარი,
მუდამ იცოცხლებს და არ მოკვდება,
რადგან არ არის ხელისშემშლელი
მისთვის საზღვარი და დაბრკოლება!

პირველი
მაშ, ჩემი ყოფნაც ვარდ-ყვავილებზე
სულ არ ყოფილა ისე ამაო...
ვკვდები, მშვიდობით!

მეორე
მშვიდობით, დაო!
მოკვდა! ყვავილზე დაეცა მკვდარი,
ობოლი ნამი მიწას დავარდა,
აჰა, მახლობლად გაჩნდა ფუტკარი,
და ყვავილს ფრთხილად გაუნავარდა,
იმის გულიდან აჰკრიფა მტვერი,
ნამი კი ალბობს და ალბობს მიწას,
ვინ იცის, იქნებ ზღაპარს უამბობს
კვალგადაუშლელ საუკუნისას.
წელიწადები წელიწადს შესცვლის,
შთამომავლობას - შთამომავლობა...
ეჰ, მაგრამ სხვაა მაინც სიცოცხლე,
ვნებებს ხომ მარხავს მისი გაქრობა.

***
ორი ასული ნეტარი

ორი ასული ნეტარი,
ორი სხვაგვარი წამება,
აქ შორეული მხედარი
გული გულს ესაბამება.

იქ - ვარსკვლავები ზედაშე,
აქ - მეოცნებე ციარი,
და სიყვარული მე და შენ
ნეტა რად გვქონდა ზიარი.

***
ორი ზარი

ღამით მივედი სასაფლაოზე
და ვინახულე ძველი ტაძარი,
ფრთხილად ავედი ძველ სამრეკლოზე,
ფრთხილად დავრეკე მთვლემარე ზარი...
მსურდა, რომ ყველას გაღვიძებოდა,
ვისაც სძინავდა ცივ სამარეში,
ვინაც მიყვარდა ან პატივს ვცემდი
ჩემს განუსაზღვრელ სიმწუხარეში;
რომელთაც სწამდათ ქვეყნად სიცოცხლე,
და დღეს საფლავის ფარავდათ ლოდი,
მათ მოვუხმობდი სასოწარკვეთით,
ზარის მწარე ხმით მათ ვეძახოდი...
და ქვესკნელიდან თითქო ამავ დროს
მიცვალებულთა რეკავდა ზარი,
და ეძახოდა მათ, ვინც აქ დარჩათ -
მათ, რომელთ სწამდათ ყოფნის ზღაპარი.
კუბოს ფიცრებზე ძვლების რახუნით,
მკვდართა გუგუნით თრთოდა ქვესკნელი,
შეერეოდა ცოცხალთ ძახილი
და მკვდართა მოთქმა უკანასკნელი...
და შუაში კი სიცარიელედ
ჩაბნელებული უფსკრული შავი
ბნელი თვალივით იცქირებოდა,
სამარადჟამოდ დაუნახავი...
და ორი ზარი საბედისწერო,
ერთმანეთისთვის მიუწვდომელი,
დაცინვა იყო, ვით ორი სული,
ვით ის ქვეყანა და ეს სოფელი...
და დიდხანს, დიდხანს ვისმენდი გუგუნს,
და დიდხანს, დიდხანს ზარი ჰგოდებდა...
მაგრამ ამაოდ მოვუწოდებდი
მათ, ვინც ამაოდ მომიწოდებდა...

***
ორი ზღვა შეხვდა ერთი მეორეს...

ორი ზღვა შეხვდა ერთი მეორეს,
ერთი - ქარიშხლის, მეორე - მშვიდის,
მათ აღტაცებით განიმეორეს,
რომ დრო ახალი იმედით მიდის.
ფეერიულ ნავს სცილდება კორდი,
ამაყი ლორდი სდგას. დროა ძველი.
ბაირონს უსმენს მერი ჩავორტი
და ფერადებში მისცურავს შელლი.
ტალღები სთვლემენ, ვით შორი ბედი
და ნაპირებთან მისული ნავი,
ზვირთებთან ერთად ოხრავს მილედი
და პოეზიის დაიძრა ზვავი.

***
ორი მილიარდი

შენ კი, ორი მილიარდი
კაცით სავსე მიწავ -
ზოგან გავსებს ია-ვარდი,
ზოგან ჭინჭარს იცავ.

ბორგავს შენი მძლავრი ზვავი
ეს სივრცე და განი -
მოყვითალო, თეთრი, შავი
და წითელი კანი.

მოიშორო, დროა, დარდი,
ათას მზეს ნუ ფიცავ.
აღსდეგ, ორი მილიარდი
კაცით სავსე მიწავ!

***
ორი მრისხანე სტიქიის ბრძოლა

ორი მრისხანე სტიქიის ბრძოლის
ბავშვობიდან ვარ მაყურებელი.
აჰა, გაიხსნა ლაჟვარდი ბროლის,
მზე უდაბნოის მახურებელი.

მზეებო, ღრუბლებს სხივებით ვარცხნით.
მზეებო, რამდენ ალივით ღვივით,
მზეები მარჯვნით, მზეები მარცხნით...
რამდენი მზეა, რამდენი სხივით!

ერთნი დასცქერენ ცის სიმაღლიდან,
ჯოჯოხეთიდან ცას - მეორენი;
ანგელოსები პირველთ ვერ ღლიდენ,
ვერც დანარჩენებს შავი ყორანი.

არავის ქვეყნად მე არ ვცემ თაყვანს,
მაგრამ ერთია ორივე ჩრდილი,
თუ ანგელოსი გირწევდა აკვანს -
შემდეგ დემონად მოვა სიკვდილი.

***
ორი პოეტი

ვარდს ვინ არ აქებს? ის კი, ობოლი
ბაღში იზრდება ტუჩზე ღიმილით..
მე შევამჩნიე, რომ იმის ახლო
ორი პოეტი მივიდა დილით..
ერთმა შეახო ნაზ ყვავილს ხელი,
იფიქრა რაღაც.. ცრემლი დაღვარა,
და მეორემ კი ყმაწვილურ ჟინით
ვარდს აკოცა და გადიხარხარა..
შემდეგ.. შემდეგ კი მე გავიგონე,
როგორ კვნესოდა პირველის ქნარი,
და რა იმედით გამსჭვალულიყო
მეორეს სიმი ვნებით გამთბარი.
ჩემო ნუგეშო, რისთვის ვუძრახო,
მაშ, შენს კოცნას და ჩემს ვნების სიოს,
თუ ვარდსაც ძალუძს, ამ გაყინულ ვარდს,
დარდიც და ლხენაც გამოიწვიოს?

***
ორი სამყარო

ეს არის - სივრცე,
ბევრ-ათეული
ხვეული, ერთი
გზით მონადენი,
მილიარდ ციფრზე
ვერ დატეული
რამდენი ტყვია,
შებმა რამდენი.

ეს არის - ისევ
აღდგენა მთელი
ბელორუსიის
და უკრაინის,
მოსკოვს სალუტთა
ხმა დღევანდელი
და ჟრუანტელი
ბნელი ბერლინის.

ეს ის არის, რომ
აეგოს წესი
და ჩაჰკვდეს კრეზის
გაყაჩაღება,
რომელსაც ჯარი
უძლიერესი
მტვრად აქცევს,
როცა დაეჯახება.

ეს არის ნგრევა
ტრესტის, მაგნატის,
მიხაკისფერთა
დღეობათ ნგრევა.
მეურნეობა,
ქვესკნელს რომ ჩადის,
კრიზისების რომ
არ არის ტევა.

ეს არის მარცხი
ერზე ძალობის,
უიდეობის
ყალბი ტრიუმფის,
გამოფიტული
კინო-გალობის,
გაყალბებული
რადიო-რუმბის.

ეს არის - ეხლა
ძალა გამტყდარი,
ხავსმოკიდება
და ცბიერება,
როს შველას ითხოვს
ჩონჩხად გამხდარი,
სუნთქვაშეკრული
მეცნიერება.

ეს არის ბნედა
შხამით დათრობის,
დამპყრობელების
მდაბალ მოძღვრების,
ცეცხლს მიცემული
ტილო მხატვრობის,
ნაღმში მყოფი ბჭე
ხუროთმოძღვრების.

ეს არის პრესა:
შლის ყვითელ ალამს,
პრესა გახრწნისა,
პრესა დაცემის,
ამაოდა სჩრის
მოსყიდულ კალამს
მწერალს ბუნაგი
ქურდ-ბაცაცების.

ეს არის უხვად
დაღვრილი სისხლი,
მასთან სხვა სისხლი
მონაგონია.
ეს არის მტერთა
სიცხე და ზიზღი,
იმისი დაგვა
და აგონია.

ეს არის სიტყვა:
ძირს მოძალენი,
ეს გამარჯვებათ
არის კანდელი,
ეროვნებათა
მარში. სტალინი.
აი რა არის
დღე დღევანდელი.

***
ორი ქვეყანა...

ორი ქვეყანა
ერთმანეთს რომ დაეჯახება,
გააფთრებული რაზმის რაზმთან
როს ომებია
ცეცხლის ღრუბლებით
როს აანთებს
ცას აჯანყება,
მეც ამნაირ დროს
ო, რამდენჯერ
მომნდომებია -
გაბრძმედდეს ცეცხლში,
რაც კი ძველი, ღრმა ტომებია.
ვინ იფიქრებდა,
რომ ამოდენა,
გრანდიოზული
საქმე გველოდა?
ასეა ტემპი,
ასეა დენა
რევოლუციონურ
საქართველოთა.
ო, მეგობრებო,
(უბრალოდ ვისაუბროთ),
როგორი ქართული ხმა
უნდა ისმოდეს
აქ, ამნაირ დროს?

***
ორკესტრის ხმაში...

ორკესტრის ხმაში - ტყის ნაპირია,
წყაროვ და ველო: ქალი და ვაჟი.
ოცნების რაში ვის რად სჭირია,
ვის რად სჭირია ეხლა მირაჟი?

თვალებით ნათლით გადიტვირთება
იქ დედოფალი, აქ მისი პაჟი.
ვოლტორნი ყველას მირაჟს პირდება,
ვის რად სჭირდება ეხლა მირაჟი?

უცებ სროლის ხმა.. თოვლი სადები..
მიყუჩდა სცენა.. არ ისმის ტაში.
ქუჩაზე გაჩნდენ ბარიკადები,
ვის რად სჭირია ეხლა მირაჟი?

სისხლი! ძახილი ახალი ქროლის,
დაუნდობელად ავარდა ცაში -
მირაჟი სისხლის, მირაჟი ბრძოლის,
მირაჟი გზის და ცეცხლის მირაჟი!

***
ორხიდეები

აველ დაღლილი მარმარილოს თლილ კიბეებით
დარბაზში, სადაც ვისვენებდი ჯერ ისევ დილით;
ორხიდეების მწყობრად იდგა მუქი შლეიფი
განაზებული ჩემი ფერმკრთალ სულის სიკვდილით.

ხავერდის კუბო, დათოვლილი თეთრ ზამბახებით
იდგა მდუმარე, მგლოვიარე და დასევდილი;
ოჰ, იგი აქ წევს აბრეშუმის თეთრი ტალღებით...
ამ ყვავილებში დავასვენე ჯერ ისევ დილით!

დაქვრივებული ოთახები ჩუმად სტიროდნენ:
შავი გედივით მაღლა იდგა კუბო პირქუში!
დაქვრივებული ოთახები ჩუმად სტიროდნენ,
ჯერ ისევ გუშინ რომ ხარობდნენ, ჯერ ისევ გუშინ.

მე დავცქეროდი ისრებივით დახრილ წამწამებს
სამგლოვიარო დოლბანდებად რომ ჩამოვარდა,
გადაეფარა იმის თვალთა უსივრცო ღამეს, -
და არასდროს არ აიხდება ხელახლა ფარდა.

***
ოფორტი - ცარსკოე სელო

ელვარე თოვლში მიჰქრის მარხილი,
რომ მოიხვიოს თეთრი ავდარი,
ამ სივრცეებში მყავს დამარხული
ზამთარი ცივი და ნაზავთარი.

მისი ელამ მზის თვალის ხილება
ეშორეება ჰაერს არეულს,
მხოლოდ ტყემლების აყვავილება
ხეებს რიდეებს ფენს სიზმარეულს.

ფერუმარულის სახით ცხედარი -
მარმარილო დგას, როგორც მუმია,
გაყინულია თითქო, მხედარი
და იდუმალ სწუხს: რა სიჩუმეა!

რა სიჩუმეა! როგორ აჩნია
გზებს ნაკვალევი არ საამსოფლო,
რომ სხვა სამშობლო არ გამაჩნია...
რომ ეს თოვლია ჩემი სამშობლო.

***
ოქრო

რაც ამ დიდებულ სასახლეებს ჰფენია ოქრო,
ნუ გეგონება ის უმანკო და უჯადოქრო.

იყო დროება, მყუდროება და მოგროვება,
ყველა საგანის ამნაირად მოოქროვება.

მშვენიერ ეტლთა, ქანდაკებათ, შადრევნათ თოვა,
დრომ შეაყენა, დაიტოვა, მოაოქროვა.

ძვირფასი თასი, აზარფეშა ჩქარა მოიტა!
ო, ყველაფერო, ავსებულო ამ ოქროითა.

მოგროვდით, ძველო ტილოებო, ჰეი, მოგროვდით!
კვლავ გამოცოცხლდით ჩარჩოებში, კვლავ მოოქროვდით!

იყო დრო, ძველო ფეოდალო, როცა მოჰქროდი
ამ გარეგნული ელვარებით, ვერცხლით, ოქროთი.

და შემოიჭრა უეცარი ვაჭარი - პროზა,
და სხვანაირი შეფასება მისცა ოქროსაც.

ის იყო ტლანქი, იყო სწრაფი და მისებური, -
მას ოქრო სურდა, არა რამე ოქროსებური.

ამ სასახლეში ერთხელ მძაფრად მოიჭრა შრომა.
რევოლუცია სისასტიკით იგრძნო ოქრომა.

მეფე ბრწყინვალე ქვეშ მოექცა ტალღას ბობოქარს,
ოდეს პარიზი მიაგავდა ცეცხლოვან ოქროს.

არა საწმისი ოქროისა მედეას მიწის,
არც ლეგენდარულ მაძიებლის ოქროს საწმისი -

არის ახალი კლონდაიკი, ოქრო, ბადახში,
ოქრო მიწაში, ოქრო წყალში, ოქრო ტალახში.

ჩამავალი მზის ნაზი ქარი ვერ დაათავებს
ჩვენი მინდვრების ალერსიან ოქროს თავთავებს.

თანამედროვე სხვა ოქროის შექმნას კედელი, -
არ დაიღლება ქალაქების ოქრომჭედელი.

მშვენიერ ბაღებს ამ ფიქრების გაეკრა ფონი,
როს ვინახულე მე ვერსალი და ტრიანონი.

***
ოქროს ტყავები

მოვარაყებულ შუქით მზავთავი,
ოქროს სხივებით და მინანქარით
ჩვენი ყანების ოქროს თავთავი
აღელვებული ამ ზენაქარით.
დასავლეთიდან აღმოსავლეთით
გადაშლილია ოქროს ტყავები,
სად დაუხოცავთ ამდენი ვეფხვი,
სად აქვთ ამდენი საღებავები?

***
ოქტავები

არის არტისტის გულში კრიზისი
ან განახლების, ანუ დაცემის,
როს ორმოცდაათს გადასცდა მისი
წლები ზიზღისა და აღტაცების.
დიდი ხანია გახდა პარიზი
თავშესაფარი დაღლილ კაცების,
მათი, ვისთვისაც რეკავს საათი:
ორმოცდაათი, ორმოცდაათი!

ამოიწურა ის ფანტაზია,
მასთან ყოველი და ყველაფერი,
გარემო თითქო ისევ ნაზია,
მაგრამ სიკვდილით არის ნაფერი.
ცხოვრება ისევ ქვეყანაზეა -
არ არის ნიჭი ცით მონაბერი,
არც კარიერა ახალი რასის -
ჰკლავს სევდა, როგორც ოდესმე რასინს.

და იმ დროს, როცა წამოვა დარდი,
იარაღს სინჯავს ჯარის თითები -
იყო შუბერტი, იყო მოცარტი,
ამნაირ ღელვას ანარიდები.
გულში კვლავ ჰყვავის ია და ვარდი,
მე კი ქარიშხალს არ ვერიდები...
არა, ძვირფასო, ბედს არ ვემდური,
ქვეყნად არც ისე ვარ უბედური.

***
ოქტომბერის გამარჯვებისთვის

ცხრაას ჩვიდმეტში ოქტომბერის გამარჯვებისთვის
ბარიკადებზე დაცემულ გმირებს
ოდეს ვიგონებთ, არ გვიმონებს ვაება. რისთვის
ერთი ჩვენგანიც კი არ იტირებს?
- ისინი ხალხის უფლებისთვის ბრძოლაში მოკვდნენ,
გზა გაუკაფეს შრომის სუფევას,
აზრი სიმართლის, სიდიადის იცოდნენ, გრძნობდნენ,
თავი შესწირეს თავისუფლებას.
აი, რად არის, რომ გმირთ ხსენებით
არც ერთ ჩვენგანის კვნესა არ ისმის,
მათი ძეგლია სხვა გათენებით -
ანთებული დღე სოციალიზმის!
სადარაჯოზე, მათ შემცვლელად, ახალ წყობაში,
ოქტომბრის შემდეგ ურყევად მდგარი,
ოთხი მძაფრი წლის, ომების ხნის განმავლობაში
მედგრად იბრძოდა წითელი ჯარი.
რა დენიკინი, რა კოლჩაკი და რა ვრანგელი,
რა ინტერვენტი ცეცხლით და რბევით
არ წამოსულა წინააღმდეგ. ო, სივერაგე!
მათთან ბრძოლაში დაეცა ბევრი!
მაგრამ იმ მძლეველ გმირთა ხსენებით
არც ერთ ჩვენგანის კვნესა არ ისმის,
მათი ძეგლია სხვა გათენებით -
ანთებული დღე სოციალიზმის!

***
ოქტომბრის გემი

ქართ სცადეს და ვერ
გაანადგურეს
გემი მებრძოლი,
გემი მართალი;
აჰა, მოვედით
გემთა სადგურის
ჯებირთან, სადაც
სარკეობს წყალი.
დადგა მედგარი
უტეხი ფერდით,
წყალში დასცქერის
თავის ხერხემალს,
რამდენი ტალღა
უტევდა მკერდით
მის წინგაწევას,
ან შეფერხებას!
სქლად დასდებია
მის ტანს ნიჟარა
მრავალწლოვანის
ნიშანი ცურვის!
სად არ უვლია!
მაგრამ მშიშარა
ის არ ყოფილა,
არც მსხვერპლი ურვის.
და ვგრძნობ თვისებას
ჩვენში საერთოს,
როცა ვუყურებ
ამ  მაგარ ძვლების
სილუეტს ზღვაზე
და წინაერდოს, -
უცხოს - სიმშვიდის
და მოსვენების...
და თუ მღელვარე
ტალღები აღსდგა -
გემთან მებრძოლი
შორი ზღვისანი -
ჩვენც გემთან ერთად
ვიბრძოლებთ, რადგან
მზეებრ ნათელი
გვინათს მიზანი!
ჩვენ ყველაფერი
გავიგეთ ხვალის,
ჩვენ ყველაფერი
გავიგეთ ზეგის,
არ დავიშურებთ
ბრძოლათა ხალისს,
რომ  ვიყოთ მტერთა
წინააღმდეგი.
აღარ დაცხრება
ეს სიმფონია,
აელვარდება
საბჭოური მზით!
გაეშურება
მთელი მსოფლიო
ოქტომბრის მიერ
გაკვალული გზით!

***
ოქტომბრის სიმფონია

ქუჩებში ქუხდნენ ორატორები:
დრო დადგა... ტყვიის სუნთქვა გროვდება,
და ჩვენს ცხოვრებას არალეგალურს
აღფრთოვანება უახლოვდება.
გვინახავს ციხე, დევნა, კატორღა,
ბორკილის ჟღერა, ბრძოლების ზვავი,
მაგრამ ვერ სძლევენ ორგანიზატორს...
აი, რა არის თავი და თავი!
როცა გრიგალი მოეჩვენება
სხვა რომელიმეს, უქმად მოვლენილს, -
ზოგს შიშით სძინავს, ზოგს მართლა სძინავს!
ბევრს სძინავს, მაგრამ არ სძინავს ლენინს!
ჩვენ ვიყოთ ფხიზლად, მსოფლიო მალე
საბედისწეროს გაიგებს ხმასა, -
ჩვენ გავიმარჯვებთ, რადგან ჩვენა ვართ
მებრძოლი მასა,
მშრომელი მასა!
თვალწინ იშლება სხვა ჰორიზონტი,
იმავე ღელვით გუგუნებს ფრონტი:
ფრონტების სიწითლემ ქვეყანა შეღება.
ომს მკაცრს და საზიზღარს ბოლო არ ეღება.
ვინ ნაღვლობს მუშის და გლეხის რუხ შინელს!
რომელი იყენებს სისხლის ღვრას საშინელს?
- იყენებს ამ ბრძოლას ბურჟუა ჯალათი,
ჩვენ კი ვართ ამ ომში ჩაბმული ძალათი!
რა ვიცი - თხრილიდან ვინ დავჭერ, ვინ მოვკალ?
ჩემივე კლასის წინ რად მინდა ვინტოვკა?
- მოვა დრო - იმ ტყვიას ირგუნებს ჯალათი,
რომელმაც ამ ომში ჩაგვაბა ძალათი!
ჩემი და მონაა, ის ქუჩის ქალია,
დედ-მამა სადღაა? შიმშილმა დალია!
- ეს არის გაყიდვა, ეს არის ღალატი,
რომელმაც ამ ომში ჩაგვაბა ძალათი!
მოდისო ლენინი - ამბობენ - ლიდერი
პარტიის, რომელსაც არ უყვარს მდიდარი,
მდიდარი - რომელსაც სძულს მუშის ხალათი;
მუსრი მტერს, ომში რომ ჩაგვაბა ძალათი.
- ამდენი ჩაგვრა და მონობა გვეყოფა, -
საუბრობს ღარიბი გლეხობა.

სოფელს გულმა ღარიბის ირგვლივ ბევრი უარა,
ყველას ვეკითხებოდი: „საშველია თუ არა?“
- გვეშველება, - მცინოდნენ, - როცა დაგვძლევს შეგნება!
და სიცოცხლეს არაფრის ხალისი არ ექნება!
სოფლად, სადაც თარეშობს ათასი მატყუარა,
მეც შენებრ ვკითხულობდი: „გვეშველება თუ არა?“
- რა შველასა მოელი გამვლელ-გამომვლელიდან,
თუ რამ მემამულეებს არ წაართვი ხელიდან?
ბევრმაც ჩემი წუხილი ასე გაიზიარა:
- შეიძლება გვეშველოს, მაგრამ მალე კი არა!
გზით წამოველ ღარიბი, გარს მინდვრები უხვია -
გულმა კარგა ხანია იმ გზას გადაუხვია:
არ მსურს სხვის სატიელო ნახნავი და ნათესი...
მივალ, სადაც ხრამია ბნელი, უწყვდიადესი...
მარჯვნივ კლდეა საზარი, მარცხნივ ტყის ღერებია,
ციხე უზარმაზარი ლაჟვარდს შესჩერებია.
ვუვლი ამ მიდამოებს, ჟრჟოლამ ტანს დაუარა,
როცა კვლავ გავიფიქრე: „გვეშველება თუ არა?“
ამ დროს რაღაც ხმაურმა სმენას შორით უწია.
- რა, რა მოხდა? - ვკითხულობ. მითხრეს: - რევოლუცია!
მაგრამ რევოლუცია იგი სხვისთვის გამოდგა:
შედგა მავნე მთავრობა, როცა მეფე ჩამოდგა
არც ზავია, არც პური და არც თავისუფლება
ისევ ბურჟუაზიას დარჩა ხელისუფლება.
კარგი დაპირებები იქნა მხოლოდ უარად...
„გვეშველება თუ არა?“
„გვეშველება თუ არა?“
უფრო დიდმა ხმაურმა
სმენას ახლო უწია.
- რას ელით, ქალაქებო?
- ნამდვილ რევოლუციას!
მოგვცეს ზავი და პური
და კაცური უფლება,
შრომის უფლებებისთვის
ერქვას ხელისუფლება!
და გლეხობა: - ეს ხსნაა
ტიტველის და შიშველის!
ის გვიშველის ღარიბებს, -
სხვა ვერავინ გვიშველის,
ამგვარად -
ომით გაპარტახებული,
აღარ მქონე თმენის,
მრავალმილიონიანი
მასა უცდის ლენინს!
წითელ დროშის ქვეშ
საომრად მდგარი
მომსწრე მრავალის დღეების ბნელის,
ფაბრიკათ რიგი, ქარხნების ჯარი -
უცდიან ლენინს.
მილიონობით - დამშეულ რიგებს
ამაოდ ხელი არ გაუწვდიათ,
არ მოელიან არვისგან შველას -
ლენინს უცდიან.
რასა ჰგავს ყანა და ფარეხები!
რამ დაგვიშხამა სიცოცხლის დღენი?
ღარიბ-ღატაკი სოფლის გლეხები
უცდიან ლენინს.
ფრონტიც მზად არის,
შეატრიალოს ტყვია სიზუსტით
კლასობრივ მტერზე იერიშისთვის -
ჩვენ ლენინს ვუცდით.
ეროვნებათა დაჩაგრულთ ბედი,
ბარიკადები ქუჩების ვრცელის,
ჩიხში მოქცეულ რუსეთის ბედთან
უცდიან ლენინს.
ლენინი მოდის!
პროლეტარიატს ექნება გეზი,
სად გამოვიდეს, ვისთან და როდის, -
იმ მატარებლით ქოხთა მშვიდობა
და სასახლეთა გოდება მოდის!
ლენინი მოდის
მოდის სიკვდილი ბურჟუაზიულ
ციხე-ბორკილის და ეშაფოტის!
იმ მატარებლით მოდის ნამგალი
იმ მატარებლით ჩაქუჩი მოდის!
ლენინი მოდის!
თავისუფლება და ზავი მოდის!
ამხანაგებო, ლენინი მოდის!
ლენინი მოდის.
წინ, ამხანაგო, ჯერარნახული
ცეცხლის დანთება გვაქვს განზრახული,
წინ! გადაუდექ ბურჟუებს თოფით,
არ დაგავიწყდეს: ამ ნებისყოფით
სამუმებს შევქმნით ჯერარგაგონილს.
გასწი - იდეას მიჰყევი გმირულს!
გადააბიჯე მტერს გულგანგმირულს!
გადააბიჯე მოკლულ ამხანაგს!
ბრძოლის სიმწვავე აღწევს უაღრესს...
ჩვენს მაღალ დროშას ვერავინ დახრის -
იგი მოუძღვის ოქტომბრის ხანას,
დაღლილო მხარევ,
ჩვენ გავიმარჯვებთ, აბა შეხედე -
როცა მსოფლიოს ერთ მეექვსედზე
გაშლილ ოქტომბერს შევძახებთ: ვაშას!
დაჰკა სასახლეს, დაჰკა სასახლეს,
ჰეი, დაჰკარი!
გადმოანგრიე ძველი ლოდები
ნიადაგარი!
ახალს ააგებს მშრომელებისთვის
მკლავი მაგარი...
დაჰკა სასახლეს, დაჰკა სასახლეს,
ჰეი, დაჰკარი!
მშრომელი კლასი ლენინის დროშით
მთელ მსოფლიოში,
მთელ მსოფლიოში დაირაზმება
ლენინის დროშით.
ყოველი ქვეყნის პროლეტარების
გული აქ არი!
მშვიდობა ქოხებს, ომი სასახლეთ,
ჰეი, დაჰკარი!
ყოველ კუთხეში, ყოველ მხარეში,
და ყოველ დროში,
განმტკიცდეს ძალა მუშის და გლეხის
ლენინის დროშით.
კომუნა იყოს ამ ოქტომბერის
ნაამაგარი -
დაჰკა სასახლეს, დაჰკა სასახლეს,
ჰეი, დაჰკარი!

არ დახვედრია ოქტომბერს
არც ოქრო, არც განძეული,
დახვდა ოქტომბერს ქვეყანა
ცივი, პარტახი, ნგრეული.
არ ჰქონდა რამე საზღვარი
შიმშილს და გამათხოვრებას,
ამიტომ შრომა მიეცეს
შენებას, ცოცხალ ცხოვრებას.
კილოვატებში გაეშვას
მილიონთ მძლეთამძლეობა,
ახლა ჩვენ უნდა ვიკისროთ
ეს დიდი მოვალეობა.
ხე-ტყე, თლილი ქვა, აგური
ცემენტში, კირში ეფლობა.
ქვეყანას უუდიდესი
მოედო აღმშენებლობა.
ახალი ხუროთმოძღვარი
დასძლევს ხე-ტყეს და ხარაჩოს,
რომ ქალაქისას მისწვდეს ხმას
და სოფელს დაუდარაჯოს.
კარგია შრომით ნთებული
ქურების ცეცხლთან სახება
და შემდეგ გამარჯვებული
სიმღერის შემოძახება!
არის საბჭოთა მახვილი -
ნებისყოფა და ძალ-ღონე,
ბევრი ქარიშხლის მნახველი,
ბევრი გრიგალის გამგონე.
იმისი ომი ამჟამად
ქვეყნის აღდგენის ომია.
საკეთებელი ბევრია
და ხმა გაისმის: აკეთე!
მანქანებს რომ ეფერება
შრომის გუგუნი ზვიადი,
ეს არის ბედნიერება,
განუსაზღვრელი, დიადი.
თუ, როგორც ტოტი ქარისა,
მიღელავს შრომის დროება.
იმისი შესადარისი
ჯილდო არ მოიპოვება.
სოფელშიაც ვთესოთ
გაზაფხულის თესლი!
დე, ბობოლას ჰკლავდეს
სიყვითლე და გესლი,
დარჩეს ოხრად ყანა,
ერგოს ხრამი ეზოდ,
ჩვენ კი თავდადებით
ვთესოთ, ვთესოთ, ვთესოთ.
წინსვლა როდი ხდება
ხელაღების წესით, -
საქმე საქმეს აგავს
მხოლოდ ერთგულ თესვით.
არც მანქანა მოდის
მისით, უმიზეზოდ,
უნდა დროზე მოვხნათ,
უნდა დროზე ვთესოთ.
ხედავ მატარებელს, -
აღმართს როგორ უხვევს,
შორი ქალაქიდან
ესალმება მუხებს,
ლეჩაქივით ბოლი
ბუჩქს ედება ლურჯად...
საიდან სად მოდის
ასე მძლედ და ურჩად?
მატარებელს მოაქვს
იარაღთა ჯარი,
არ აშინებს სიცხე,
არც წვიმა და ქარი.
მოიფინა მხარე
რკინიგზების ქსელით,
ქალაქის და სოფლის
შეერთებას ველით.
ორთქლმავალი მოდის...
როგორც ჩვენი გული,
იგიც ბევრჯერ იყო
ტყვიით დაცხრილული.
შიმშილი და ტიფი
მასაც გადაჰქონდა,
მიდიოდა, სანამ
ცოტა ძალა ჰქონდა.
ვის არ სჭირდა ჩვენი
ორთქლმავალის ჟინი,
სცემდა ინტერვენტი,
ხვრეტდა დენიკინი.
ოო, საზიზღარო,
როგორ მწარედ კბენდი!
მოვსპეთ თეთრი ძალა,
მოვსპეთ ინტერვენტი!
დაგვრჩა ორთქლმავლები,
როგორც ჩვენი გული -
გამხეცებულ მტრების
ტყვიით დაცხრილული.
გაჩერებულ ტრანსპორტს
აღარ ჰქონდა ღონე,
როგორც ქაღალდის ფულს,
ფასდაკარგულ ბონებს.
მატარებელს ჩიხით
ვინ დასძრავდა, სანამ
მოაღწევდა ჩვენი
აღდგენისა ხანა.
მხოლოდ ოცდახუთში -
ვით შეგწევდა ღონე -
აღვადგინეთ ომის
წინა დროის დონე.
მატარებელს დაჭრილს
მოეხვია ჯარი,
განუკურნეს სრულად
წყლული მრავალგვარი.
აწი მოდის, მოაქვს
მას სალამი ძმური,
მოაქვს ჩვენთან რკინა,
მოაქვს ჩვენთან პური.

როგორც ხის რტოებს
აპრილის დღემდე
ჩამოშორდება თოვლი და ყინვა...
ქვეყნის ხელახლა
აღდგენის შემდეგ
სხვა ლოზუნგების გაისმა გრგვინვა...
ახალ ცხოვრებას
ვაწყობდით ახლად
და ეს დაწყება თუმც იყო ძნელი,
ქარხნებში ისევ იქუხა ხალხმა,
რომ ეს ბრძოლაა უკანასკნელი!
მხარეს უცებ ვერ
გადააკეთებს
სხვა ვერ-რა ძალა, ვერა-რა ნიჭი, -
ცვლის ფაბრიკებს და მიწის ნაკვეთებს
რევოლუციის
მტკიცე ნაბიჯი...

ძველებურად ქარს არ ატანს
არვინ თავის შრომას,
რკინასა ჭედს, თუ თხრის მადანს,
არ ივიწყებს, რომ მას
ურჩევს კლასი გაფრთხილებით
მანქანასთან დგომას,
ხელი უწყოს ხარისხების
გადიდების ზომას.
აფრიალდეს დროშა მშვენი,
ძირს ჯვარი და ხატი,
სხვა კულტურას ითხოვს ჩვენი
პროლეტარიატი.
აი, ჩვენი მინდორ-ველი,
იქ აღარ ჩანს მრავალი,
ფეოდალი ძველისძველი,
მეფეთ შთამომავალი!
და გაისმის შორით-შორი
იდუმალი ქუხილი.
მოსდებია ველს ტრაქტორი,
არის შრომის დუღილი!..

მორჩა ოთხწლედში გიგანტის მსგავსი
ჩვენი ხუთწლედი,
ეს არის ჩვენი და მთელი ქვეყნის
მშრომელი კლასის იმედი, ბედი.
ხუთწლედი იყო ბურჟუაზიულ
ქვეყნებისათვის რისხვა და მეხი!
თავგანწირულად იბრძოდა მისთვის
საბჭოთა ქვეყნის მუშა და გლეხი!

სოციალიზმის საძირკვლის ჩაყრა,
აი, რა იყო ხუთწლედის ხაზი.
ამ გენერალურ ხაზზე იბრძოდა
პარტია - მტკიცე და ბუმბერაზი.

„ჯერ დავეწიოთ, მერე გავუსწროთ“,
ძველი ევროპა მუდამ მტერია...
ხუთწლედის ფრონტზე თავდადებულად
იბრძოდა ჩვენი ინჟენერია!

აგრონომები, ტრაქტორისტები,
კოლმეურნეთა მაგარი რაზმი,
და დამკვრელების გაისმოდა ხმა,
როგორც მქუხარე ენთუზიაზმი.

ჩვენი ერთგული მასწავლებელი
იყო მანქანა და მისი ტემპი,
ჩვენი ფაბრიკა, ჩვენი ქარხნები,
ჩვენი ეპოქის მონუმენტები.

***
ოქტომბრის სიმფონია

ოქტომბერი - გენიის უმძაფრესი ქნარია,
ოქტომბერი - იმხნითვე ჩვენი მეგობარია,
ოქტომბერი - სამშობლო არის ნათელ ლექსების,
ოქტომბერი - წინსვლაა ქვეყნის ერთ მეექვსედის,
ოქტომბერი - სარკეა დღეთა ახალ  შესახვის.
ოქტომბერი - საგმირო დღეებისკენ გვეძახის,
ოქტომბერი - დროისა და სივრცეთა მდევია,
ოქტომბერი - ცხოვრების საზღვრების გამწევია,
ოქტომბერი - მოძმეა მხნე და გამტანიანი,
ოქტომბერი - ახალი არის ადამიანი,
ოქტომბერი - ღერძია წელთა მრავალთ მწკრივობის,
ოქტომბერი - დროშაა მებრძოლ კაცობრიობის,
ოქტომბერი - გრდემლია, შრომა და თავდადება,
ოქტომბერი - ველია, მზით რომ ათავთავდება.
ოქტომბერი - მრავალთა სასოებით ნაზარდი,
ოქტომბერი - ერების მხსნელი ფარ-მუზარადი,
ოქტომბერი - ყოფნაა ძმურ კავშირში წრთობილი,
ოქტომბერი - მიზანი არის კეთილშობილი,
ოქტომბერი - მოსული ამ მშვენიერ მიზნისგან,
ოქტომბერი - ბრწყინვალე გზაა კომუნიზმისკენ!

***
ოცნება აჭარისწყალთან

ვერა, ვერ იგრძნო ძველმა ეშმაკმა,
ვერც ძველმა ღმერთმა, იმ ელვის ძალით
თუ რა სისწრაფეს გამოღმა-გაღმა
ამოძრავებდა აჭარისწყალი.

ახმაურება მისი იმ ღამის
ათასი ქარის იყო ხმაური,
ძლიერი ქარი კოლხიდის შლამის,
მსუბუქი ქარი მახინჯაურის.

და აყრუებდა ტყეს ძალისძალათ,
ვით უეცარი სიტკბო და ელდა,
მრგებელი ქარი ატეხილ ჭალათ
და მავნე ქარი ლაქაშის ველთა.

იყო თანაბარ აფრენა ქორის:
უახლოვდება კარებს თანდათან
გრიგალი ქარი ტრიალ სამგორის,
ალერსის ქარი ჩვენს ლაზიკიდან.

თავაწყვეტილი ვეფხვი, რომელიც
ვერ იგრძნობს, რაა ჯაჭვი და რკალი,
ადიდებული, დაუდგრომელი
ეშურებოდა აჭარისწყალიც.

ხიდებს და სახლებს, მწყემსთა სადგურებს,
ტყეებს და ველებს, ადგილებს მზიანს
მდინარე ანგრევს და ანადგურებს,
ანგრევს ყველაფერს და მიაქვს, მიაქვს...

გამოწვეული დაბურულ ტყიდან
ინდუსტრიული ყიჟინით, სტვენით,
ის უცებ შედგა... დასაბამიდან
პირველად შედგა ბრაზით და წყენით.

შეხედეთ მიმქროლს სხვა ბედის ეტლით!
რა დაბრკოლებას შეხვდება სამტროს!
შესაყენებლად ამართულ კედლით
სურს გადაეშვას და აი, ამ დროს -

თითქო ვიღაცას სურს, რომ გადუდვას
გიგანტიური ფოლადის ხმალი
და უგონობით ქანებაში ხმალს
ტანით შეაჭრას აჭარისწყალი...

შეხედეთ: სისხლი, წყლული, იარა
ჰაერში როგორ იშლება ალის,
მაგრამ ეს შუქი სისხლი კი არა -
ცისარტყელაა ჰიდროცენტრალის!

იგი აშუქებს ქარსა და ნიავს...
აჭარისწყალის ელვარე ბედი
მას შემდეგ მიდის, მიდის და მიაქვს
ახალი დროის შარავანდედი!

სხვაგვარ ვარდის და იის საკრეფად
გველიან წყალნი აჭარისანი,
გმირებს ეძახის თავშესაკრებად
სოციალისტურ დღეთა მიზანი!

***
ოცნება ბორკილებში

რომ მომცა ფრთები, ავფრინდებოდი,
გადავცდებოდი მე ბედის საზღვარს -
თავისუფლებას მივანიჭებდი
ფიქრთა ღელვას და გრძნობათ ნიაღვარს...

ზღვის ქარიშხალთან მძვინვარე ტალღებს
შევებმებოდი თვალდახუჭული,
რომ მომესმინა, თუ როგორ ისმის
საშინელ ხმაში მშვიდი ჩურჩული.

მწვანე მანტიით შემოსუდრულ მთებს,
სად დუმილს აფრთხობს ზეფირის ფრენა,
მივაშურებდი მე ბრძოლის შემდეგ,
დაღალულ სულს რომ იქ მოესვენა.

შუადღის სიცხით - მუხების ჩრდილქვეშ
გამიტაცებდა ოცნებათ ზოლი
და მოვისმენდი, თუ ჩუმად როგორ
ესაუბრება ფოთოლს ფოთოლი.

***
ოცნება კლდეზე

ცა ვარსკვლავებით შემოიჭედა,
წყნარად აცურდა ნარნარი მთვარე,
ძილს მისცემია მშვიდი მინდორი
და დაფიქრებით სდგას მთა მდუმარე.
როცა ნიავი, მთით მოწყვეტილი,
ტყის მწვანე კალთებს შეეპარება,
მაშინ ირღვევა გამეფებული
მკვდარი სიჩუმე და მდუმარება.
მე მომეჩვენა, ვითომ ოცნებას
თავისუფლების შესხმოდა ფრთები,
მე ეხლაც მახსოვს მისი მშვენება,
მისი ღიმილი, მისი თვალები.
„სად გაჰქრა“-მეთქი, ვკითხავდი ნიავს, -
და შორს გავხედე მთების მწვერვალებს;
იქ, კავკასიის კლდეზე ვამჩნევდი
მოღლილ, მოქანცულთ და მიმკრთალ თვალებს.
ოცნება კლდეზე მიჯაჭვულიყო,
ოცნება სისხლში თრთოდა და კვნესდა,
სქელი ღრუბელი თავს ევლებოდა
და ყორანთ გუნდი მის სხეულს სწეწდა.

***
ოცნებავ, ღმერთავ!...

ოცნებავ, ღმერთავ! როცა შენს ახლო
მე გავიარე - დავხარე თავი,
და შემეცოდე... რაიმე სიტყვა
სათანაგრძნობო მეთქვა ნეტავი!
მაგრამ იცოდე, ყოველ კერპის წინ
მე ამაყი ვარ და ცრემლთა ფრქვევა
არ ვიცი რაა, არ დავღონდები,
სანამდე კერპი არ დაიმსხვრევა..
დაიმსხვრევა და მაშინ კი რაღაც
ღრმა მწუხარებას ვეძლევი გულით...
და ჩემგან მსხვრეულ ნეტარ ოცნებებს
ვუხმობ წამებით და სიყვარულით.

***
ოჰ, ევა, ევა!...

ოჰ, ევა, ევა! ედემს დაკარგულს
ოდეს ვიგონებ, თვალნი ცრემლს ღვრიან.
დარდით სამარე მე გამეთხრება,
დავიღუპები ადრე თუ გვიან!
და ვერ გავიგებთ სიცოცხლის მიზანს
დატყვევებულნი შენის შვენებით,
სამარეს ვპოვებთ, და უფრო ადრე
სხვა სამარეში ჩავესვენებით.

გაზაფხულია და ყვავილები
მორცხვად თავს ხრიან იქაც და აქაც,
მაგრამ გამქრალს და ადრე დაკარგულს
სამოთხის ყვავილთ არ გვანან რაღაც.
უმიზნო ხელი შემომქმედისა
ხეებს ფერადი ძაფებით ქარგავს,
მაგრამ გამქრალ და ადრე დაკარგულ
სამოთხის ხეხილს არ ჰგავს და არ ჰგავს!

საუკუნეთა შორი გრეხილი,
ჩემთვის მარადის მიუწვდომელი,
შორით დაგვცინის, როგორც სატანა,
ვინემ ჩვენ - უფრო მაღლა მდგომელი.
მწარე ნაღველით დაჩრდილულ გულში
მისი აჩრდილი რომ ისახება,
მის გვერდით ჩვენი შავი სამარე
უფრო ცხოველად დაინახება.

ოდეს იკითხონ ადამისა ძეთ
ვისი სურვილით, ვინ და რად ქმნიდა,
ვინ უპასუხოს? ან მათი სულის
თავისუფლება ვინ შეისყიდა?
ვინ ჰკითხა ამ სულს ქვეყნად გადმოსვლა,
ვინ ჰკითხა ისევ უმიზნოდ წასვლა?
და ქვეყნიურთა ვნებათა გროვის
ვის სურს გარდამქმნელ თიხაში გაცვლა?

სამარადჟამოდ ვინც დაგვიკარგა
დაუკრეფელი სიცოცხლის ბაღი,
ვინც სიცოცხლეში დაგვასამარა,
ის ძალა იყო, შენ - იარაღი.
თუ უკვდავების მომნიჭებელიც
ხვალ დამტირებლად გადაიქცევა -
რა უნდა გითხრა შენ, ვინაც პირველ
იგემე ხილი? ოჰ, ევა, ევა!

დრო მოვა და ჩვენ ცრემლით ციურით
ცივ სამარეში დავინამებით
და ჩვენი ყოფნა ამქვეყნიური
გამოვისყიდოთ ტანჯვა-წამებით.
ტკბილია შხამი, თუ უმიზეზოდ
ბედნიერება მოიშხამება,
კვლავ დაგვიბრუნებს ბედნიერებას
და გულსაც გასწმენდს ჩუმი წამება.

***
ოჰ, როგორ მსურდა!

ოჰ, როგორ მსურდა, რომ სიყვარული,
საბედისწეროდ ჩვენს გულში ზრდილი,
ისე მომეწყო, რომ არ აგცლოდა
ბედნიერების წმინდა ღიმილი.
რომ ია-ვარდით დაგებულ გზაზე
აღმენთო შენი ოცნება ტკბილი,
მაგრამ არსად სჩნდა ბედნიერება,
არ მოგეკარა სახეს ღიმილი.
რა მოგანიჭა შენ ჩემმა ტრფობამ?
მხოლოდ წამება, ვაება, გლოვა...
შენმა ოცნებამ ის, ვინაც გსურდა,
ჩემში ვერ ნახა, ჩემში ვერ ჰპოვა!
ამაოდ ღვრიდი შუაღამისას
ცრემლებს, რომელთაც არა აქვთ ფასი,
ამაოდ გსურდა, რომ დაგეცალა
ბედნიერების, სიწმინდის თასი.
ამაოდ ფიქრებს მოუწოდებდი,
ფიქრი ხომ მაინც გაგინადგურდა...
ამაოდ თრთოდი... ამაოდ კვნესდი...
მე ის არა ვარ, ვინაც შენ გსურდა!
მაგრამ ნუ სწუხარ! შენი მგოსანი
ეხლა იმ ბნელ გზით არა, არ მიდის,
თავის შეცდომებს და მწარე ცოდვებს
მწარე ცრემლითვე გამოისყიდის!

***
ოჰ, სად, სადაა მისი საფლავი...

ოჰ, სად, სადაა მისი საფლავი!
გემუდარებით, მაჩვენეთ ჩქარა...
მე ის მიყვარდა, ის კი, ოცნება,
სამარადისოდ თვალს მიეფარა!
შორს ვიყავ მისგან და ეხლა მასზე
მოგონებები ჩემთვის არ კმარა,
გამოვეშურე უცხო ქვეყნიდან,
რომ მომესმინა ან ჰო, ან არა!
ის სამუდამო საფლავს მიეცა,
იგი დაშორდა მშობლიურ ბაღებს.
ჩავძახებ მას ხმას სიყვარულისას,
მაგრამ ის პასუხს არ ამომძახებს.
ია თან მიმაქვს, ვარდიც თან მიმაქვს,
თან მიმაქვს ჩემი სპეტაკი გული,
ვერ დავივიწყო იგი ვერასდროს
მიწათ ქცეული და დაკარგული!..
დეე, ზვირთებმა მთლად დაამსხვრიოს
უილაჯო და ობოლი ნავი...
რაა უმისოდ სიცოცხლე ჩემი?
ოჰ, სად... სადაა მისი საფლავი!

***
პა-დე-კალე

პა-დე-კალე, სადაც ერთხელ
თვითმფრინავით მდევთა-მდევი,
გადმოვარდა და განერთხო
მილიონებს ხელის მრევი -

ჯერ არ იცნობს ულევ ტორცებს,
ჩვენში რომ ჰკვეთს მარჯვე მაჯა.
ორასსამოცდა რვა პროცენტს
მიუდგა და გაიმარჯვა.

მაღაროდან ამონატანს
შავქვისას სდგამს მთელ გორაკებს.
ეს მშრომელი უყვარს მადანს
და ამ მშრომელს საქმე აქებს.

პა-დე-კალე, სად დაეცა
მილიონებს ხელის მრევი,
სულ სხვაგვარი ხურავს ზეცა,
სულ სხვაგვარი აქვს მორევი.

პა-დე-კალე მშვენიერი!
არვინ იცის, თუ რას ჰგონებს.
სულ სხვადასხვა აქვთ იერი
ჩვენსა და მის მილიონებს.

***
პარალელი

იასამანთა გროვად გროვდება
გულში ვედრების ზღვა ნელი-ნელი,
როცა ერთმანეთს უახლოვდება
მყუდრო საღამო და ღამე ბნელი.

განწმენდის შუქი სულს ეფარება,
როდესაც პანი დაქრის ტყე-ველად
და ღამე სწრაფად მიეჩქარება
დღის ელვარების მოსახვეველად.

და აი, ფერთა შეზავებაში
როცა შურივით იძვრის ოცნება,
ასე გადადის უკვდავებაში
სივრცე, დუმილი და გაოცება.

ასე, ნელობა ზაფხულის ველის
და ქარიშხალთა ცივი შვენება
მწვავს, როს გოიას და ბოტიჩელის
სხვადასხვა ლანდი მომეჩვენება.

სულ სხვაა მძლავრი გუგუნი ზარის
და მზის სხივებზე დამჭკნარი ია,
დემონი - იჭვით სავსე მხატვარის
და სეგანტინის Ave Maria.

***
პარიზელები უჩივიან მოწყენილობას

გზად ფრანგ გლეხებს მიესალმნენ
პარიზელი სტუმრები,
იერი აქვთ იმნაირი,
რომ ვერ გაეხუმრები,
ჩივის მოწყენილობაზე
მთელი მათი ყრილობა.
გლეხი ამბობს: ჩვენ არ გვესმის
რაა მოწყენილობა.
სიღარიბე, დამცირება,
ბრაზი, შეურაცხყოფა,
ჩვენთვის ისე ჩვეულია,
როგორც ჩალის ჩაწყობა.
მოწყენა კი... თქვენ გგონიათ,
როცა ხედავთ დანარგავს,
რომ დღეები სოფლად ყველა
ერთი მეორესა ჰგავს.
რომ გარშემო მწუხარება
არის პასტორალური,
სიმშვიდის და მყუდროების
ქარი დაჰქრის ფარული...
თქვენთვის, ქალაქელებისთვის
წარმოდგენა ძნელია,
რომ ყოველი გოჯა მიწის
მწარე ბრძოლის ველია,
ო, ნამდვილი ბრძოლის ველი
მძაფრი, დაუცხრომელი,
სადაც თქვენცა და ბუნებას
ცხარედ ებრძვის მშრომელი.
თქვენგნით ჩაგრულ ძველი ქოხის
უცნაური მცხოვრები
ცდილობს ხელით გამოგგლიჯოს
ყანა და საძოვრები.
ის სისხლით და ოფლით ებრძვის
თქვენს მოწყენილ მთქნარებას,
საუკუნეთ სვლაში უცდის
ერთხელ გამოდარებას
და ბუნებას ეომება
მისი ძალა ასკეცი,
საქონლისთვის ერთი ბღუჯა,
თვისთვის პურის ნამცეცი,
ამ დროს არა მყუდროება
და სიმშვიდე ჰფენია,
მის შუბლს დაღად ამჩნევია
გამწარების გენია.
ვაჰ, თუ გოლვამ გადახრუკოს
ასეთ შრომით ნათესი,
ვაჰ, თუ ზეცამ დაგვატეხოს
სეტყვა უზვიადესი.
ან თუ წვიმამ უბოლოომ
ჭაობებში ჩაალპოს,
ან კალიამ გააფუჭოს
ან სინესტემ დაალბოს.
ო, ჩვენ ვიცით, რომ არ არის
შუადღის მზით ელვარე
სოფლად სამუშაო დღეზე
რამე უფრო მღელვარე.
რომ დახატო ამნაირი
ბრძოლის დაუმცხრალობა,
რაა მწყემსის სალამური
ან ბულბულის გალობა.
საჭიროა აქ ორკესტრი
მშფოთარე და მქუხარე,
ის გაგიტანს, თუ რომ დროზე
გზას არ გადაუხარე.
მოწყენისთვის აქ ადგილი,
ერთი მითხარ მართალი,
სად არის თუ მინდვრად დგეხარ
როგორც მთავარსარდალი?
ზრუნვა დღეზე ხვალინდელზე,
ფიქრი სოფლის დარდებით
იმ გზებით არ ეშურება
თქვენ რომ მიემართებით.
მოწყენა კი, ის მოწყენა,
თქვენ წიგნში რომ სწერია,
სოფლის მტერი კი არ არის -
მხოლოდ თქვენი მტერია.
მოვა დრო და უსაქმურებს
გადაქცეულს ჩრდილებად
ეს მოწყენაც შეგეცვლებათ
სასოწარკვეთილებად.

***
პარიზი. ეს ხმა...

პარიზი. ეს ხმა
მოისმის ისე,
როგორც ხანგრძლივი
ხმა ბზრიალასი.

ქერა ტიკინას
სძინავს ბალიშზე,
ბუხარში ოქრო
ელავს ხალასი.

ფრანკის დაცემის
საუბრობს შიშზე
უცხოელებით
სავსე პალასი.

***
პარიზის კომუნა

- აჰა, მოედო ხალხი ქუჩებს და ყველა მღერის!
პირველად მღერის გამარჯვება და პოეზია!
ეჟენ პოტიე

ამგვარად სავსე
დღის საწყაული
რომ ის აღავსოს
ახალ ნათებით -
არასდროს მსგავსი
დღესასწაული -
პარიზს არ ახსოვს
ბარიკადების!
ოქროს და ფარჩებს
აქ რომ მონებდნენ,
მწყობრად ჩამჯდარი
ეწყო ვაზნები,
მსგავს გამარჯვებებს
ვერ იგონებდნენ
მონმარტრზე მდგარი
თოფ-ზარბაზნები.
ფერს იალებდნენ,
გზას ასრულებდნენ,
თუ ტრიალებდნენ
დროშები ქარზე -
არ შრიალებდნენ,
არ ჩურჩულებდნენ,
არ ფრიალებდნენ
არასდროს ასე!
იქცა სინაზეთ
ფერად ღრუბლებით,
თითქოს ბროლია
და არა სძინავს -
არასდროს ასეთ
თავისუფლებით
არ უქროლია
პარიზის ნიავს.
არასდროს სიტყვა
ამგვარი სახის
არ განიცდიდა
ისეთ სიმართლეს -
როგორც ეს იყო
ხალხთ იარაღის
თავდაცვისა და
გამარჯვების დღეს!
უნახავს ვრცელი
საუკუნის მზე,
და ბევრი შორი
გზა გადულახავს -
ასე ნათელი
და მზიანი დღე
პარიზს მეორე
ჯერ არ უნახავს!
თითქო ღილებით
ირთვის პარიზი,
რა ხმოვანებით,
რა უზრუნველით!
და ყვავილები
უნარნარესი
აღფრთოვანების
ფშვენენ სურნელით.
მოდის ურიდი
სიახლის გრძნობა,
ახალი ქროლა
ახალი ქარის,
ასეთი დიდი
სიცოცხლით თრობა,
ასეთი თრთოლა
არ ახსოვს პარიზს.
კომუნა მოდის
იხსნას მამული,
აელვებული
ეძახის გუშაგს.
აი, ოქროთი
და მეწამულით
გადანთებული
ელავს რატუშა.
წირვათა წესი -
ბაირაღებში
ასცილდა ზემოს,
მონახა ზეცა.
და უდიდესი
ტაძრის თაღებში
ეხლა ზეიმობს
მარსელიეზა.
ახალ ზარებით
ევსება უბე,
სხივთ ათეთრებით
წიაღი ბრწყინავს.
კომუნარების
სავსეა კლუბი
და ორკესტრები
ქუჩაში გრგვინავს.
იღვრება შუქად,
შუქთა მარულად,
მუსიკის ხმაზე
თრთის ალიონი.
რაღაც მსუბუქად
და მხიარულად
მიდის ლამაზი
ბატალიონი.
და მუნდირები
ფედერატების
განაალები
მოჰგავენ ზეიმს,
რა მშვენიერად
მორთულან ქალნი,
მათი თვალები
აფრქვევენ მზეებს!
გაჰქრა ღრუბელი
და ტვირთი ჯვარის
სხვაგვარი ზრუნვა
მხარეზე ბრუნავს:
თავისუფალი
შრომა ჰფლობს პარიზს...
გვინდა კომუნა...
ვაშა კომუნას!
თუ მაინც ბედი
იცვალა ბნელით,
და გრძნობა მშვენი
მიეცა დროს შავს -
ჩვენ სისხლის წვეთით
უკანასკნელით
დავიცავთ ჩვენი
კომუნის დროშას.
აჰა, განგაში!
მიფრიალებენ
და მიღელავენ
ისევ დროშები,
მებრძოლნი მაშინ
ხმალს აელვებენ.
ელვა იელვებს
დროგამოშვებით.
წინ, მოწინავე
პოზიციისკენ!
ფორტები. თხრილი.
ათასეული.
თვალნი ბრწყინავენ
ელვარე მზისგან.
აგერ აჩრდილი
მოსჩანს გრძნეული.
ესმის არეებს
რა ხმა გუგუნებს,
რა ზეციური,
რა მიწიერი...
ტიერს ფრანგ ტყვეებს
რისთვის უბრუნებს
რკინის კანცლერი,
ბნელი კანცლერი.
რა სიხარბეა,
რა მოწყურება,
რა ნდომის ალი,
რა ასპარეზი -
რათა დარბევა -
განადგურებას -
თავისუფალი
მისცეს პარიზი.
კლდეს გაარღვევენ!
სად ბრძოლის მდომთა
და შემტეველთა
გულის სივრცეა.
ქალთა ძარღვებში
ჩქეფს სისხლი ლომთა,
როს მებრძოლებთან
ერთად იბრძვიან.
მოიღებს გრიალს
კედლების ნგრევა,
განუწყვეტელი
ქუხილით მჟღერი.
ისე ვით ფიალს
აღავსებს ელვა,
სწყდება კედელი
და რჩება მტვერი -
მტვერი, ვით ნისლი
ავის დროსანი.
სულ სხვა კედელი
სხვანაირ ტალღის,
იღვრება სისხლი
პატიოსანი
და გულკეთილი
მშრომელი ხალხის.
როგორც ძმა ძმასთან
მებრძოლნი იყვნენ
მხნე, და გამგონე...
ბრძოლა ძნელია...
აჰა, თანდათან
დაჰკარგეს სიმხნე,
დასუსტდნენ, ღონე
გამოელიათ.
ვერსალის მტვერი
მიადგა პარიზს,
მიადგა რისხვით
და დაქადებით.
და ყველაფერი
გათავდა მაშინ,
დაეცენ მაშინ
ბარიკადები...
განაჩენები
და დახვრეტები
და სასიკვდილოდ
განწირულთ რიგი.
გზებს ამშვენებენ
მთები ცხედრების,
გადასარჩენი
არ სჩანს ბილიკი.
სისხლიან კვირის
უსიტყვო ფერფლი,
წამი, საათი -
ყოფნის მიმტაცი.
მაისის კვირის
უენო მსხვერპლი
ის... ოცდაათი
ათასი კაცი.
რა ნიაღვარად
გამოიხატა
იმისი ზეცა,
იმისი ბრუნვა.
ასე, ამგვარად
დაიბადა და
ასე დაეცა
იგი კომუნა.
იგი, დიადი
წინამორბედი
ხალხთა მომავალ
ბედნიერების,
მომავლის მნათი,
მომავლის ბედი
კომუნა - შრომა,
კომუნა - შვების.
იგი აანთო
დროშების ალმა,
მისი ნათელი
ხალხებს ჰფენია,
აღფრთოვანებით
მას მიესალმა
დაუცხრომელი
მარქსის გენია.
მან გზა უჩვენა
პროლეტარიატს
საიმედო და
აუცდენელი,
დიდება ჩვენი
დიადი დროის
მედგრად ვიდოდა
ამ გზით ლენინი.

***
პარიზის სეზონი

ხედავთ? სეზონი ავიდა
მწვერვალზე, როგორც ზმანება,
ათასგვარ სანახავითა
სჩქეფს ბაღთა ახმოვანება!
სიმღერებს დაეტანება
რყევანი უმიზეზონი,
ფრანკიც ძირს მიექანება,
და ასე მიდის სეზონი...

სეზონში, ვიტყვი თავიდან,
ტენორნი იქცნენ ბანებად.
პრესა კარგს ვერ ცნობს ავიდან,
ავი კარგს დაემგვანება.
სვიპსტეიკს მიეტანება
პარიზელების რეზონი,
ფრანგი ფრანკს ეთაყვანება
და ასე მიდის სეზონი...

„სიცხეს როგორმე ავიტან -
ამბობს სხვა - დამენანება
აფეთქებათა ზვავიდან
ჩვენი ხმის  დაგვიანება.
ვით გულის დაზიანება,
თრთიან ღარიბთა  ეზონი.
პარიზი ბედს მიანება
და ასე მიდის სეზონი“.
აქ თამამი ხმა თავიდან
ზოგ-ზოგს არ ეპრიანება.
ზოგს, მოსულს სანახავიდან,
სიტყვის თქმა დაენანება.
უეცრად, როგორც ბრძანება,
ხმა სწვდა ქოხს, არა - მეზონინს.
გაისმა აღფრთოვანება
და დაყირავდა სეზონი!

***
პარიჟი

მონ-მარტრში შენი თვალები -
ღრმა, უბოლოო, უსახო.
შენ კვნესი, შენ იმალები,
არც ვინ გყავს, რომ დაუძახო.

უდაბნოდ გაჰქრა მრავალი
სიკეთე, ზნე და ზნეობა
არავინაა მავანი,
გაგიყოს მოცალეობა.

ატარებ ნიღაბს და რიდეს,
არ უცდი გამოდარებას,
ო, სასიკვდილევ, სიმშვიდეს
ვინ მისცემს შენს მშფოთვარებას?

ულევი, უანგარიშო
შიშით და ჟრჟოლით ამტანი -
შენს არემარეს, პარიჟო,
აშუქებს კაფეშანტანი.

***
პატარა პიერი

სანაპიროს ნაგვის ყუთში
გულსაკლავად სძინავს პიერს;
მოკუნტული წვიმით ბავშვი
სიზმარშია: ერთ მშვენიერ

მინდვრად თითქო სოფელია,
აქ, ქალაქის შორიახლო,
საცოდავად იყურება
პიერისა სამოსახლო.

ალიონზე ქალაქისკენ
მიაქვს ძველი მას კალათი,
იქ არაფრით მიმავალი
შინაც მოდის არარათი.

პიერს ეზოს ბოლოს უდგას
ერთადერთი ძირი მსხალი -
მისი ბედი და ნუგეში,
მისი მზე და მარჩენალი.

მსხლის თვისება ზღაპრულია:
ზამთარ-ზაფხულ, ყოველ დილით
მადლიანი ხის ტოტები
იტვირთება მწიფე ხილით.

მით საზრდოობს, პიერისთვის
ხე მფარველი არის ხატი.
მაგრამ ერთხელ საღამოთი
ცრემლით ხვდება ხე მარადი.

ვერა ხედავს მწიფე ნაყოფს,
გაუძარცვავთ მძიმე მსხალი,
ვინ მოვიდა, ვინ დაამხო,
რომ არ დარჩა ნატამალი?

და ყველაფერს მიხვდა პიერ,
ხედავს პიერ, რა ეჭვია,
რომ დღეიდან დაიღუპა,
რომ მას ქურდი შეეჩვია.

გაიღვიძა აქ პიერმა
და წამოხტა, ვით შურდული,
ბავშვი, როგორც სიცხადეში,
სიზმარშიაც გაქურდული.

***
პაციფიზმს აქვს თავის პრესა...

ციკლიდან „პაციფიზმი“

პაციფიზმს აქვს თავის პრესა,
მარა რა?
საიდუმლო მასში არის არა-რა.
ბარაბანი მისი არ დამშვიდდება,
მწარე ცემით ერთხელ გაიბზარა-რა,
მისთვის მიწას ჯერ სული არ ჰქონია,
მისთვის საბჭოც მწარე გასაგონია,
გაიგონეთ, მათ სიწრფელეს (ხა, ხა, ხა!)
ვითომ აღრჩობს
ცეცხლი და აგონია.
ძალუძთ ხმათა სიმართლემდე ატანა?
არა! სხვაგვარ ჰქუხს მსოფლიო ორკესტრი
სხვაგვარია დირიჟორი - სატანა!

***
პიონერო, იყავ ღირსი...

ციკლიდან „რევოლუციონური საქართველო“

პიონერო, იყავ ღირსი
ახალ ყოფა-ცხოვრების,
შენ ხანა არ გაგივლია
ძველი გამათხოვრების.
მასამ აბობოქრებულმა
ის ბორკილი დალეწა,
რომ ნისლებს არ დაებურა
შენი გამჭვირვალე ცა.
ბრძოლამ ძველი ზამთრის სუსხი
დაუნდობლად შელახა,
რომ ნამდვილი გაზაფხული
შენთვის გადაენახა.
თოვლიც გადნა, ველად გაჩნდა
ცისფერ იის ღერები,
გაზაფხულის ეს მზადმყოფი
ნორჩი პიონერები.
მშენებლობა მოდის ქვეყნად,
ჯერ რომ არსად ნახულა,
პიონერო, ეს დღეები
შენთვის გამოსახულა.
ხუთწლედი ოთხ წელიწადში!
საქმეს - თავის ალაგი!
მოდის სოციალისტური
სოფელი და ქალაქი.

***
პირველ თაველებს

ვდღესასწაულობთ პირველ თაველებს
მოსასწაულე ვარდთა დაგებით,
აივნებს მალე ააყვავილებს
რტოების ნოხი და ფარდაგები.

ქალები ღამით წავედით ტყეში,
თვალებში ფეთქდა ელვა წყაროთა,
ყვავილს, რომელსაც ჰქვია ნუგეში,
ჩვენ დავეძებდით და გვიხაროდა.

ვაჟნი ეძებდნენ მთებში ხაზინას,
თოფების ბოლი ცრემლებს გვადენდა,
არ დაგვასვენეს, არც დაგვაძინეს
და ასე კიდეც შემოგვათენდა.

ავშალეთ მთაში მტევნები ფუტკრის,
ვაჟები ირმებს სდევდნენ ჯირითით,
უცებ... მახლობლად დაჭრილი ნუკრის
მოგვესმა კვნესა და ჩვენ ვტიროდით.

***
პირველი ენკენისთვე

დილის ნიავმა გაყვითლებულ მთებით დაჰბერა,
შემდეგ წყნარის ფრთით მდინარის პირს რაღაც ჩასწერა,
ნისლის, მთის კალთას შერჩენილის, წაშალა ბინა
და მინდვრის მკერდზე ყვავილებში გადიბიბინა.
სკოლის აივანს დაყრდნობილი მაღლით დავცქერი;
სოფელში ბნელა, წყვდიადია სინათლის მტერი.
იდუმალ ფიქრში და ნაღველში მოქანცულ სოფელს
იგი წყვდიადი თვის უშავესს ახვევს სამოსელს,
ხალხო ბედკრულო! მე მიჭირავს ხელში სანთელი,
არ შეუკრთება საშინელ ხვედრს მასწავლებელი!
იმ სანთლის პოვნას განუსჯელად სიცოცხლე მივე,
ვერას დამაკლებს უგნურთ მტრობა, შიმშილ-სიცივე!
მე ვიტყვი სიტყვას, მე გაგითბობთ შეცივებულ გულს -
დეე, თან მდევდეს მკაცრი ხვედრი თქვენს მარად ერთგულს!
თქვენ აღგამაღლებთ ჩემი ზრუნვა თბილი და წრფელი,
არ შეუკრთება საშინელ ხვედრს მასწავლებელი!
მე მკითხავს ბავშვი: მოსაწვევი ჩამოვკრა ზარი?
- ჩამოჰკარ ჩქარა, უფრო ჩქარა! - სწავლის დრო არი!
- მასწავლებელო, ეს რას ნიშნავს... ღელავხართ მწვრთნელი?!
- ჩამოჰკარ! - სწავლად თვისკენ იწვევს მასწავლებელი!
ვხედავ, აქ ჩემკენ მოაბიჯებს წიგნებით ბავშვი,
რა აღტაცებით შემოვიდა იგი სკოლაში!
წრფელი ღიმილი დასთამაშებს მხიარულ ბაგეს...
თქვენ ნუ დასცინით მომავალ გმირს და მოქალაქეს.
- მასწავლებელო, მოსაწვევი ჩამოვკრა ზარი?
- ჩამოჰკარ ჩქარა, უფრო ჩქარა, - სწავლის დრო არი!
ნუგეშისათვის ჩემკენ მოდის მოხუცებული,
მშვიდ თავშესაფარს ითხოვს მისი გული ვნებული.
ავადმყოფობით, სიუძლურით სასომიხდილი...
დარაჯად კარს რომ მისდგომია სნება, სიკვდილი.
სავსე ოჯახი, უპატრონოდ მიტოვებული,
გაახსენდება... უფრო მეტად უღელავს გული.
- ჩემკენ, მოხუცო! მე ვიცი, ვინ რა მოაგვაროს,
მე შეგაბრძოლებ ისევ შენთან მტრად ხდილ სამყაროს!
- მასწავლებელო! მოსაწვევი ჩამოვკრა ზარი?
- ჩამოჰკარ ჩქარა, უფრო ჩქარა! - სწავლის დრო არი!
ვხედავ, აქ ნაბიჯს მოაშურებს გლეხი მაშვრალი,
რომ მესაუბროს და იმედი თან წაიყოლოს,
მასზე, რომ შავი მისი შრომა, შრომა მართალი,
არ დაინთქმება უნუგეშოდ ბოლოს და ბოლოს.
- მასწავლებელო, მოსაწვევი ჩამოვკრა ზარი?
- ჩამოჰკარ ჩქარა, უფრო ჩქარა! - სწავლის დრო არი!
აგერა მოჩანს მკრთალი სევდა მიმქრალი სახის.
აჰა, ის მოდის!.. მოდის წყნარად, თავჩაქინდრული.
განადგურება წინ მეხატვის მისი ოჯახის,
გადუტრიალდა ბედის ჩარხი უკუღმართული.
უნდობმა ხელმა გუშინ ცეცხლი რომ გაუჩინა,
ნიშნის მოგებით მის თვალის წინ გადიხარხარა...
სახლი დაუწვეს და საბრალოს არა აქვს ბინა.
ჩემკენ, ბედშავო! მე მაქვს შენთვის ბინა პატარა.
- მასწავლებელო, მოსაწვევი ჩამოვკრა ზარი?
- ჩამოჰკარ ჩქარა, უფრო ჩქარა! - სწავლის დრო არი!
ორნი მოდიან, რომ იპოვონ სიმართლე ჩემთან
და გადასწყვიტონ საბოლოოდ ამტყდარი დავა.
ერთია მათთვის ყველაფერი, - რაც სურთ, ისა თქვან,
სიბნელემ მათი მეზობლობა გაანიავა!
- მასწავლებელო, მოსაწვევი ჩამოვკრა ზარი?
- ჩამოჰკარ ჩქარა, უფრო ჩქარა! - სწავლის დრო არი!
მოდის სკოლისკენ ახალგაზრდა ვაჟი - ვიღაცა.
იმას უთუოდ წიგნები სურს. იქ კიდევ - ქალი,
უუფლებობამ, ძალადობამ რომ მოიტაცა,
და შემდეგ ისევ გადისროლა უგზოდ საწყალი!
გზას მე გასწავლით, ბედკრულებო! სწავლით გამთბარი
ხელში მიჭირავს მე ლამპარი სიბნელის მქრობი.
- მასწავლებელო, მოსაწვევი ჩამოვკრა ზარი?
- ო, კიდევ, კიდევ. ხედავ, გათბა ცისა ტატნობი!
მგზნებარე სხივი აიზიდა მხიარულ ცაზე,
ფრინველთა გუნდმა კამარაში გაინავარდა,
ერთი ღრუბელი, როგორც მგზავრი, სევდიან გზაზე
რომ დასცურავდა, მოსწყდა მწვერვალს და ძირს დავარდა!
მე კი ძალას ვგრძნობ, მსურს სიცოცხლე ავამოძრავო!
გავანადგურო დაყოლილთა შავ ფიქრთა გზნება.
მომეცი ძალა, ლურჯო ცაო, ლაჟვარდო ცაო!
რომ შევასრულო წმინდად ჩემი დანიშნულება.
და სიმაღლემდე ავიყვანო მუდმივ მხლებელი
წრფელი მიზანი, მოქმედებით უხვად გამთბარი.
არ შეუკრთება საშინელ ხვედრს მასწავლებელი,
აბა, ჩამოჰკარ მოსაწვევი, ჩამოჰკარ ზარი!

***
პირველი ვარდი

პირველი ვარდი...
მოვიდა პირმშვენიერი მაისი,
რად დაგვავიწყდა
ძველ ნანგრევებზე ძველი ნავარდი,
კუნძული ჰავაის
და ჰავაელი პატარა ქალი
სახელად ემმა.
თუ წაიყვანა სიყმაწვილე
უცნობმა გემმა,
და დაიკარგა სადმე ყვავილი,
მიუგნებელი მხარეები თუ აიგულე,
ვინ მომიტანა ეს თაიგული,
ვის შევუყვარდი?
ბავშვობიდანვე იყავი მარტო
ჯვარზე გაკრული,
შენ სული გქონდა მეტად ფაქიზი
და დაჩაგრული.
ვიღაცამ ალბათ გაიარა
შენს სპეტაკ სულში,
აღზრდილმა შენებრ მარტოობით
და სინანულში;
ო, გული, გული, რანაირად
მტკივა კვლავ გული.
ვინ მოგიტანა შენ თაიგული?
თუ დააბრუნა სიყმაწვილე
იმავე გემმა,
და ჰავაელი პატარა ქალი,
სახელად ემმა?

***
პირველი მაისი

პირველი მაისი,
პირველი მაისი,
პირველი მაისი
მოვიდა ამაყი:
წითელი ყაყაჩო
თუ იასამანი,
ხავერდის ვარდები
და თეთრი ზამბახი.
მეფეს კი, მეფეს კი -
ქარით და გრიგალით,
თითქო არავისა
და არარაისი -
ციხეში, ბორკილში,
შიმშილში, ომებში
სურს ჩაკლას მუშათა
პირველი მაისი.
დრო მოვა და ისევ
პროლეტარიატი
მაისის ვარდებით
სიცოცხლეს აივსებს.
სალამი იმ დღეებს,
სალამი იმ ბრძოლებს,
იმ ნათელ გაწევას,
იმ პირველ მაისებს!

***
პირველი მაისი

ქუჩებსა და მოედნებზე მიდის, როგორც ქარბუქი -
ათასობით ქალიშვილი, მოხუცი და ჭაბუკი.
დემონსტრანტთა კოლონები სიხარულის ლივლივით,
სანაპირო ქუჩას ავსებს დილის ჟივილ-ხივილით.
ეს მაისიც მთელ ქვეყანას ესალმება რტომრავალს:
- გაუმარჯოს პირველ მაისს, მთელი ქვეყნის მომავალს!
და პასუხად გამოისმის ათასი ხმით ძახება,
სახლებს გრგვინვა დაემჩნევა, ჰაერს აცახცახება.
წინ მიიწევს პიონერი, როგორც კაცი პირველი,
შემდეგ მიჯრით მიწყობილი მიდის კომკავშირელი.
ქუჩა - სავსე სიხარულით და პასუხის მიგებით -
დაამთავრებს სვლას წითელი ჯარის მებრძოლ რიგებით.
ურიცხვია ლოზუნგები, მოედნებს რომ მოსდევენ
და ყოველმხრივ ახალგაზრდებს მედგრად მოუწოდებენ,
რომ იბრძოლონ, როგორც ითხოვს მძლე სახელი გმირისა,
განამტკიცონ ძლიერება საბჭოთა კავშირისა!
გაზაფხული მთელ ქვეყანას ესალმება რტომავალს:
- გაუმარჯოს პირველ მაისს, მთელი ქვეყნის მომავალს!

***
პირველი ფოთლით იმოსება ტყე...

პირველი ფოთლით იმოსება ტყე
და სტირის ვაზი... სტირის ბალახი,
ისმის ყვავილის ოხვრა ათასი
და სხივ-მოსილი გაზაფხულის დღე.
წარსულზე კი არ აფრქვევს ცრემლს ვარდი,
და მოლივლივე სუნთქვა ზეფირის,
არა, აწმყოზე ოცნებობს ველი
და არე-მარეც აწმყოზე სტირის!

***
პირველჯერ

პირველჯერ!
პირველჯერ!
გზაზე, კაკლებით შემოვლებულ
სავენახეთი -
შორი მხარიდან დაქადებით
წამოსულ ტრაქტორს,
ამდენ გზა-ნახულს,
სიხარულით ხვდება
კახეთი.
გაჯადოქრებულ მაჯისცემით
მგრგვინავ მანქანას
პირველჯერ,
ახალ ყამირებზე
ფოლადის შინით
მდევს, მეომარი ინდუსტრიის
ურყევ ფალავანს,
დინჯსა და მძიმეს,
დინჯი მხარე
ჰხვდება ყიჟინით.
პირველჯერ,
აი, აგორგორდა
კიდეც მანქანა,
პირველჯერ
მისი ლურჯ-მოთეთრო
ავარდა ბოლი,
გლედიჩიები შორეული
წყდება მილიდან,
ბამბის კვამლებად
იფანტება
რგოლებზე რგოლი.

***
პირიმზე

დავიწყებული ჭიშკრის კარბაზე
ხავსი, ყავრები და წვიმის წვეთი!
გაჰქრა ათასი თეთრი დარბაზი,
გადარჩა მხოლოდ ცამეტი სვეტი.

კუბო კი ღამით სავსეა იით
და წაქცეული სვეტები დგება:
ამოდის მთვარე და სამაიით
ფერმკრთალ ქალების მიმოდის წყება.

ცეკვავს სამეფოდ ნაქარგი ქოში
და ხელსახოცთა ქრიან ზღაპრები
და მეძახიან მშვიდ სამეფოში
მთები, სიზმრები და წინაპრები.

დილით დამჭკნარი არის ბალახი...
ზედიზედ ისევ ეცემა სვეტი.
გაიყვეს ძმებმა მოხუცი ბაღი
და მწუხარება დამრჩა ასეთი.

***
პირიმზეს

მთელი ღამ ერთი ოხვრა ექსპრესის.
გახედავ: ძველი ციხე-ტაძრები.
გაბზარულ ზარში არავინ კვნესის:
ეს ქარი ჰკივის და იკაწრება.

დილით სერებზე მივდივართ ცხენით,
იქ ვერ მიატანს ზარი ტრამვაის.
მე სიხარულით და გულისტკენით
ვემშვიდობები მშვენიერ მაისს.

მთებზე ნისლები არის ფენილი
და ყვავილები თვითეულ სიმზე.
სიზმრები ასე აუხდენელი
და მწუხარება შენი, - პირიმზე.

***
პლაკატების კივილი

კარგად შექმნილი ქრონიკები ყველა გაზეთებს!
განცხადებები შუა-გვერდში, ყოველ კვირაში!
განცხადებები უჩვეულოდ უნდა აიწყოს!
მთელი ენერგია თვალსაჩინო ადგილისათვის!
პლაკატები ტრამვაებსა და მაღაზიებს,
პლაკატები რკინისგზებზე და მოედნებზე.
აჰა, სცენაზე გამოჩენის დროც მოახლოვდა,
ო, მოუხშირეთ განცხადებებს... აღნიშნეთ ეს დღე.
აღნიშნეთ ეს დღე ქრონიკებში და რეკლამებში.
უნდა მოეწყოთ ხელოვნური ყვავილებივით.
გატაცებები შემთხვევითი მაინც სჯობია.
თეატრებიდან გადმოყარეთ ჭრელი ფურცლები.
ხალხი ორ ჯგუფად გაიყოფა, ეს ნუ გაშინებთ.
ჩვენს მხარეს უნდა დარჩეს ჯგუფი გავლენიანი:
ფელეტონები, ქრონიკები ყველა გაზეთებს.
კვირაში ორჯერ, უსათუოდ, კვირას, ხუთშაბათს.

***
პოეზია

ახ, ნუ შეახებთ ხელს ჩანგის სიმებს,
ქნარი მწუხარედ აწკრიალდება,
ციურ კაეშნით ზედ დასციმციმებს
მას უკვდავების ნაზი ღვთაება.
არ ვიცი რისთვის, განთიადისას
მე მან გადმომცა წკრიალა ქნარი
და ყოველ წინსვლას მგოსნის ჰანგისას
თავს დაჰფარფატებს, როგორც სიზმარი.
ნუ, ნუ გათელავთ ფეხქვეშ შვენებას,
ნუ შეურაცხყოფთ დიდების ტაძარს -
ბედით რჩეულთა წრფელ მისწრაფებას,
მათ იმედის სხივს და თავშესაფარს.
ნუ მეუბნებით, რომ განთიადზე,
უღვთოდ წამებულს, აღმოხდა სული,
არა! ის ცოცხლობს! ჩვენს მიმკრთალ ცხადზე
უფრო წარმტაცი და დიდებული!

***
პოეზია - უპირველეს ყოვლისა!

სული გქონდეს უსპეტაკეს თოვლისა!
მეგობრებო, სიკვდილამდის მექნება
მხოლოდ ერთი სიხარულის შეგნება:
პოეზია - უპირველეს ყოვლისა!

თავდადებულ ბრძოლებისთვის ნახევარ
გზად დაღლილი არვის არ ვუნახივარ,
მარად მანთებს შუქი სვეტის ცხოვლისა:
პოეზია - უპირველეს ყოვლისა!

სიკვდილივით მარადია სურვილი
მთელი ქვეყნის სიმღერებით მოვლისა,
ყველაფერში შუქით შემობურვილი:
პოეზია - უპირველეს ყოვლისა!

თუ სამშობლო მაინც არ მომეფეროს,
მე მოვკვდები - როგორც პოეტს შეჰფერის,
სიმღერები ხალისის და ბრძოლისა,
პოეზია - უპირველეს ყოვლისა!

***
პოემა ვეფხვისა

აქ დასიცხული თვლემით გრძნობენ ვეფხვთა სიარულს,
თითქო ცეცხლში ხარ და განწირულ სიტყვას ჰკიოდე:
ცას, დედამიწას, ღვთაებრივს და ადამიანურს
„ვეფხისტყაოსნის" სტრიქონებში ვხედავ არეულს.

ვით სულდგმულები, ირევიან მცენარეები,
ვეფხვი მოქმედობს ლმობიერი და თან მრისხანე.
ხან მნგრეველების არის ყრილობა:
იფეთქა ცეცხლმა, იბუგება მთელი ქვეყანა -
ზეცით სიცივე და გულგრილობა
ვის სურდა ქვეყნად ჩამოეყვანა?

შეხედეთ: ქვებიც გადმომსხდარან მოსმენად მშვიდი;
მშვიდი სამუმი - მათრობელი, მშვიდი ჭავლეთი;
აქ ძველი არის ყველაფერი, როგორც სანსკრიტი,
მაგრამ ახალი მუდამ, როგორც აღმოსავლეთი.
ასეთ ოცნებას ხსნა არ მოელის,
სიმღერა აღარ იგრძნობს დასასრულს.
დაცხრება სული უდაბნოელის,
გულცივი ზეცა რომ გადასაზროს.

კიდევ გადავა საუკუნეთ მღვრიე მრავლობა.
მაჲა, დედა მსოფლიოს, მოირხევს დღეებს,
შთამომავლობას მოეცლება შთამომავლობა,
როგორც ფოთლები გიგანტიურ, უძველეს ხეებს.
ქარმა ველებზე ძნები დაშალა
და მიმოფანტა ქვეყნის კიდეზე:
შევუნთოთ ცეცხლი, რომ იგი ალი
იყოს უვრცესი და უდიდესი!

ან ისევ სამხრეთ-დასავლეთით წავლენ ზენდები,
ან ისევ სამხრეთ-აღმოსავლეთსინდოთა ჩანგი,
იქ, სადაც თვალწინ გაიშლება ხეობა ინდის,
სადაც პენჯაბის ხეობიდან ხმაურობს განგი,
გადაიშლება კვამლი მხუთარი
და გადიქცევა მზის ვუალებად,
შემდეგ იფეთქებს, რომ საკუთარი
ქნარს მისცეს სუნთქვის საშუალება.

მოვარდნილ ღვართქაფს ვერ დაიჭერს მსუბუქი თალხით
ზეციდან მსვლელი ჰიმალაის მწვერვალთა გზები,
შთაჭრილი უფსკრულს, რომ გარეცხოს თავისი ტალღით
სამოც ათასი მეომარის დაღლილი ძვლები.
ავა ზეცამდე - და შეეხება
იქ, ლაჟვარდებში რომ გემებია.
აჰა, ალისფერ ნაღმით შეღება,
თითქო ის ცეცხლიც უგემებია.

ტროპიკის სიცხე. სიყვარული ლაკედემონის.
მეგობარს კიდევ მეგობარი შეურჩენია.
შრიალებს ფრთები ელადათა სიბრძნის დემონის,
ძველი ეგვიპტის აქ ხმიანებს მძლავრი გენია.
ხმათ აიაზმის ნელი პკურება...
ისარი გულზე ვის არა სოდეს?
იყო მრავალი განადგურება,
ლექსთა სიკვდილი კი - არასოდეს.

ომებში ლომი - ნახტომიდან შამბის არშიით,
ტაიჭნი ჰქრიან, როგორც მძაფრი ისრები ქარში,
მაგრამ ხანდახან დაუნდობელ გრძნობებზე სტირის
ელეგიური დღე იზისის და ოზირისის.

აი, უდაბნო არაბეთის. დაიფარავდა
უხსოვარ დროით ოაზისებს ძველი ტომები,
ძლიერი, გამძლე და ამაყი ტომი არაბთა,
მხურვალე ზეცის და ოცნების ქვეშევრდომები.
დაე, მინდვრები ცეცხლმა გადახრას.
იგი მომავალს ძლიერს მოიტანს.
დრო ხედავს ახალ გზისკენ გადახრას,
სიცოცხლეს ახალ მიდამოიდან.

მას რაინდული ჰქონდა სული, სავსე ანთებით,
ლაშქართ მრავალი აღტაცება მისდევდა თანა,
საგანძურებში დაგროვილი ფოლიანტებით,
სადაც იწოდა პოეზიით მდიდარი ხანა.
რაც ამ ხანაში არის მთავარი
და რაც ყველაზე უფრო შორია,
ეს: გადამრჩენი წვიმას ყავარი,
რითიც იფარავს ძველს ისტორია.

გაფრინდნენ თვალწინ უდაბნოთა ბედუინები
და ქალაქების სიმდიდრენი გაჰკრთნენ ზმორებით,
თავისუფალი და დანარჩენ კაცობრიობას
დაშორებული თვალუწვდენი ქვიშის მორევით.
ახალ მხარეთა გაჩნდა სახელი,
მან არ წაშალა იმ ხმათა დარგი,
მუდამ ყველაზე უფრო ახალი
და უფრო კარგი.

თუ აქლემების ქარავნები და ცხვრების ჯოგი,
რომლის მახლობლად იშენებენ მშვენიერ კარვებს,
თუ სიმამაცე და ლანდები სტუმართმოყვარე,
დამავალი დღე ესალმება საღამოს ქარვებს,
შემდეგ ქარცეცხლი, შემდეგ შერყევა.
და პოეზია იქცა ერთ ელვად.
საკმარისია ქაოსის შერხევა -
იფეთქებს ერთხელვე.

დავლიოთ ჩვენ იმ კარგი დროის შესანდობარი,
ოდეს პოეტი იყო არა მარტო პოეტი:
პოეტი იყო ბედუინი და მეომარი,
პოეტი იყო მოსამართლე და უფრო მეტი -
იყო გრიგალი, იყო შერყევა,
იყო მსოფლიო ძალა - უგეში.
მისთვის არ იყო რამ შეფერხება -
იგი უყვარდათ, როგორც ნუგეში.

„ვეფხისტყაოსანს" შეინახავს აღმოსავლეთი,
პერგამენტების შეინახავს ჩრდილი კეთილი,
პალმის ფოთლებზე დაწერილი სისხლიან ცრემლით,
ან სპილოს ძვალზე სასოებით ამოკვეთილი
გადაშორდება დღეებს მტვერიანს,
გადაშორდება დროთა ბანაკებს,
მას მომავლიდან კვლავ უცქერიან -
რა სხვა დიდება უამხანაგებს.

რუსთაველს მოჰყვა სიხარული დაუთრგუნავი,
მას შეუძლია ცა გადაჰკალოს.
საუკუნეთა ტყეებს იქით მოჩანს ბუნაგი:
იქ ესალმება შუქი ნათელს ზოდიაკალურს.

ასე მგონია: ეს იმედი მას მოასწავებს,
რომ სულ შემთხვევით ჩამარხულებს და ჩაკალულებს
ჩვენ აღმოვაჩენთ ძველი დროის ძველ წიგნთსაცავებს,
ომიანობის გამო სადმე გადამალულებს.

***
პოეტი და მასა

სოხუმი. სარკმელში
მზის ჩასვლა სანატრი.
ადრეა, ხალხით კი
სავსეა თეატრი.

და წამით სხვა მხარეს
მივყავარ სხვა ნისლში:
სულ ათი წლის წინათ,
მე მახსოვს, პარიზში

უცვლელად საერთო
ისმოდა ჩივილი:
ეს არის ჩვენი ხმა
და გულისტკივილი -

მგოსნის და მასების
მწუხარე გათიშვა:
წიგნები რად გვინდა,
თეატრი რად იშვა.

ამაოდ აგებენ
მშვენიერ თეატრებს,
ქუდი რომ შეუგდონ,
კაცს ვერვინ შეათრევს.

ამაოდ აწყვია
ყდა კარგი წიგნების,
მნატვრელი ვინაა
იმათი მიგნების.

ვინაც ჰქმნის კულტურის
რაიმე შვენებას,
იგი ხალხს გაურბის,
ვით სასტიკ ჩვენებას.

და ხალხიც: რა გვნახეთ,
რა მათი საფერი?
ეს ხომ გათიშვაა
და სხვა არაფერი.

პოეტის გზა ხალხთან
არაა ადვილი,
არ არის შეხვედრის
საერთო ადგილი.

ინგლისში ქურდების
აყვავდა რომანი,
პარიზში (ამაზე
სწუხდა ლენორმანი).

არსებობს შეძლებულ
წრეების ფართობი -
თეატრი სჭირდებათ,
როგორც გასართობი.

ეს არის მაძღართა
უგულო სკეპსისი,
მაგრამ თუ ასეა,
ვისია მერმისი?

და მძლავრი ხმა ისმის:
მასების, მასების!
იქ დიდი კულტურის
წყურვილი არსებობს.

„წავიდეთ!.. დიადი
გვექნება მგზავრობა:
თუ ხალხის ამ მხარეს
არ იცნობს მთავრობა,

ცენზურა სასტიკი,
ცხადი ან ფარული -
ჩვენ გვიცდის შეხვედრის
დიდი სიხარული:

ჩვენ გავგლეჯთ საზიზღარ
ეკლიან მავთულებს,
გულწრფელად ჩვენს მისვლას
ხალხთან რომ ართულებს“.

და მართლაც, მიდიან...
რამდენი ხანია...
და რომ ვერ მივიდნენ -
ეს დასანანია.

სოხუმი. სარკმელში
მზის ჩასვლა სანატრი.
ადრეა, ხალხით კი
სავსეა თეატრი...

აქ ვერვის ვერ ნახავთ
სხვა ფიქრით მოარეს,
მაშ: ფარდა ასწიეთ,
დავიწყოთ, დრო არის!

***
პოეტი და ოქტომბერი

წინად აქ მხოლოდ ერთი ხე იდგა
და ბაღიც თითქო იყო სხვაფერი,
შემდეგ ოქტომბრის ამბავებიდან
ეს არე-მარე გახდა მდიდარი.
იმ უსახელო და მაღალ ხიდან
ეხლა არ დარჩა აღარაფერი,
ძველი რუსეთის ნანგრევებიდან
ლანდიც არაა არავითარი!

ვიყავი შვილი, ქმარი და მამა
და მეგობრები მყავდა მრავალი,
მაგრამ ჩემთვის ხომ არ იყო ჩიხი
და უცნობლობა გზათა ამ არის,
მრავალთა ხვედრმა ხომ ჩემთან ერთად
ჰპოვა ჩიხიდან გამოსავალი.
მეფე არ არის, ხეც აღარ არის,
მაგრამ პოეტიც ხომ ხე არ არის?
პოეტს, რომელმაც ფიქრად გახადა
იმ დროის ღელვა და საძრაობა,
რომელმაც სძებნა, იპოვა, გასჭრა
და გააშუქა გზა ღამიანი -
სხვას თუ ხე და ქვაც კი არა ჰქვია -
არამედ მხოლოდ არარაობა -
სხვა ნებისყოფით არის პოეტი
და მშვენიერი ადამიანი!

ჩემთვის ყველაზე კარგი ეს არის -
იმ ქარიშხლიან დღეთ მოგონება;
ბევრი არ არის ეხლა ცოცხალი,
ვინც იმ გრიგალის ხმა გაიგონა!

კარგია სხვას ერთს კვარცხლბეკად ჰქონდეს
მისტერიების ნისლი მარადი.
რა ბედენაა პოეტისათვის
დროთ გარდასულთა ისევ მონება.
გადარჩე, თვითონ დასტოვო ყველა
არავისითა და არარათი -
და თავის თავის დარჩენის მეტი
ვერაფრის შესძლო გამოგონება.
შემდეგი ხანის წვიმა, ნისლია,
შემდეგ გაისმის ქვეყნად ძახილი
ასწით სინათლე, ასწით გუთანი,
გადაინახეთ ხნულისთვის თესლი,
ადექით, ვისაც რა შეგიძლიათ,
გმირული დარჩეს ქვეყნად სახელი,
დაგროვილია საზღვრების ახლო
დამარცხებულთა შური და გესლი!

იქ, საზღვარგარედ უდაბნო - გვალვა
შიმშილითა ჰკლავს ხელოვნურ ზეცებს;
უშრება ხახა უსასო მასებს
და ყელში წვება გულის არევით,
თაგვებთან ერთად დაეძებს ხალხი
დაობებული პურის ნამცეცებს,
გული გამოწყდა დაგებულ მახეს
და საბუდედან დაჰქრის ქარივით!

მაგრამ მოვა დრო: მედგარი წვიმა
მსოფლიო წვიმა დაჰკრავს ჯეჯილებს -
მიებჯინება იგი პოლიუსს,
ვით ცისარტყელას ფერი მზიანი.
წყალს იგი თუ არ, სხვა ვერვინ მისცემს
წყურვილისაგან ხმაჩახლეჩილებს -
იგი: მსოფლიო ოქტომბრის შუქი,
ქვეყნის პირველი მერიდიანი!

***
პოეტი, ვინაც წრფელია გულით

პოეტი, ვინაც
წრფელია გულით,
საკმარისია
ხმის ამოღება,
რომ მას თან მოჰყვეს
სრული გუგუნით
აღფრთოვანება
ან ამბოხება.

გზით, გაკვალულით
მის მიერ, მიდის
ხანა, მავალი
დიდის დიდებით,
იზრდება ღელვა
კიდითი კიდის
სასწაულების
მაგალითებით.

უფრო ძლიერად
გაივლის ზოლად
და მიეცემა
ძალა სიმღერებს,
როდესაც ლექსი
დაუნდობლად სცემს
ჩარჩ-გამყიდველებს
და გაიძვერებს.

***
პოეტის შეხვედრა მოჩვენებასთან რევოლიუციის მუზეუმის წინ 7 ნოემბერს, 1927 წ.

მძაფრი ორკესტრი ხმას ანაკადებს,
გრგვინავს ქუხილი წინანდელ მონის;
ლოზუნგებს, ისრებს, ფურცლებს, პლაკატებს
ისვრის მანქანა რატაციონის.
გრგვინავს ორკესტრი ვით წინანდელი
სამოქალაქო ომის ტეხილი,
ჰქრის მოგონებათ კორიანტელი
წარსულ დღეებთან გადაგრეხილი.
გრგვინავს ორკესტრი. სინათლეთ სვეტი
ხან გაიელვებს, ხან იქუფრება -
ქარიშხლიანი ცხრაასჩვიდმეტი
ცხრაას ოცდაშვიდს ესაუბრება.
მძლავრი გამოდის ქუჩაზე მასსა,
რომ ხმამაღლა სთქვას გულისნადები.
მე ვიგონებდი სიმღერის ხმასა.
წარმოვიდგინე: გაჰქრა, გათავდა
შიმშილის გრძნებათ, სიცივის შვავთა
და დანგრევათა წელიწადები.
რევოლიუციის მუზეუმიდან
დაფიქრებული გვიან დავბრუნდი.
უეცრად თითქო ყრუ სიჩუმიდან
მოჩვენებათა შემომხვდა გუნდი.

ცოცხალი მოჩვენებები:

ჩვენ პოეტები
ვართ არეული,
ვართ შინაური
და გარეული,
ჩვენ დეპეშებით
მივიღეთ ომი
და ოქტომბერი
მზა-მზარეული.

ცოცხალ მოჩვენებათა
მეორე გუნდი:

არა! ჩვენია
ბედი მთოვარი,
მიწა და ზეცა
სწორუპოვარი,
ჩვენია ბინა
და ყოველგვარი
რევოლიუციის
მონაპოვარი.

პირველი მოჩვენება:

ნება მომეცით ბგერის,
ენა არა მაქვს მჭევრი,
ვიყავ მამულის - ერის
მხსნელ კომიტეტის წევრი.

მეორე მოჩვენება:

ვიყავ მეხური რიხი
და ფაბრიკანტი ძელქვა!

მესამე მოჩვენება:

მე ეკლესია ვიყავ...

მეოთხე მოჩვენება:

მე ადმირალი მერქვა!

-
ჩვენებათ გუნდი უეცრად გაჰქრა,
გაჰქრა! რიჟრაჟის საათმა დაჰკრა!
ისევ ორკესტრი... სინათლით სვეტი
ხან გაიელვებს, ხან იქუფრება,
ქარიშხლიანი ცხრაასჩვიდმეტი
ცხრაას ოცდაშვიდს ესაუბრება.

***
პოეტს

ო, შენს გარეშე  ვერავის გახდის
ბედი  უკვდავად ცეცხლის მინაში,
თავს  მოწიწებით ვხრი შენი ტახტის
დაუჭკნობელი დაფნის წინაშე.

დიდება იგი ძლიერი არი,
ამაოება-დროის  მგმობელი,
მარდის იგი  ხმოვანებს ქნარი,
მარდის  ცეცხლის საგალობელი.

***
პოლკი

წითელო არმია,
წითელო არმია!
თეთრი და ყვითელი
ჯარების მუქარა.

წითელო არმია,
წითელო არმია,
ხუთქიმა მიგვიძღვის
ვარსკვლავი შუქარა.

მტერს უნდა - ძველი დრო
ისევე დაბრუნდეს,
რომ სისხლში ჩაახშოს
მშრომელთა შენება.

წითელო არმია,
წითელო არმია,
წამითაც არ მისცე
ვერაგს მოსვენება.

დაჰკარი მაგ წუნკლებს,
მდიდრების დამცველებს,
გარეკე საზღვრიდან
საზღვართან შემდგარი.

წითელო არმია,
წითელო არმია,
ნაბიჯი უჩქარე,
ნაბიჯი მედგარი!

***
პორტრეტი

თავბრუდამხვევი იყო წამები!
როგორც მხურვალე კოცნა პირველი,
მე სიყმაწვილეს არ ვეწამები:
რომ იყო ცივი და გამწირველი.

მე არა ერთხელ მინახავს ვაჟი,
რომელიც მღერის ცეცხლის მოდებით,
ცისფერ ხომალდით მისცურავს ზღვაში,
ზღვა კი გრიალებს თავგამოდებით.

და ვენახები, მოსილი ვაზით,
საწნახელების ლურჯი ნავებით.
ვაჟი, რომელიც ღვინოს სვამს თასით,
თასი კი ელავს საწამლავებით.

თქვენ არაერთხელ ისმენდით ამბავს
ვაჟისას, ღამით რომ არ იძინებს,
სიგიჟით ყნოსავს ვარდებს და ზამბახს,
სადაც ღამე და გველი სისინებს.

ო, ვინ გაიგებს გაუგებარ დარდს,
ფიქრებს მღელვარეს, ვნებას მდუღარეს;
ვაჟი, რომელიც გულზე იბნევს ვარდს,
ანდა მუსიკას ისმენს მწუხარეს.

ის, ახალგაზრდა, მიდის სცენაზე,
მაგრამ მეორე ფანჯარას აღებს
და გადაჰყურებს გამოფენაზე
მთვარით დაფერილს მინდვრებს და ბაღებს.

მას წყევლად მისდევს აგერ მრავალი
ხელების ფენა და ტაშისცემა,
მისი ცხოვრება გარდამავალი,
უუნაზესი არის პოემა.

ეხლა ის მიჰქრის შიშველი ხმალით!
მეორე ეძებს სიცოცხლის ძალას,
მაგრამ მოკლული ოცნებით მალით
დასცქერის წიგნს და ხმელ თავის ქალას.

ცხოვრება გასწყრა და გაალქაჯდა,
მინდვრებში გატყდა ოცნება მწყემსის,
ის ბორკილებში ზის, ახალგაზრდა,
ის, ახალგაზრდა, ციხეში კვნესის.

ან მოწამლული დაეცა ბაღში,
ან თავის მკვლელი იღებს რევოლვერს.
და მხოლოდ ღამე თავის წიაღში
საიდუმლოსთვის იწვევს ორივეს.

ეხლა ის მიჰქრის ხრიოკზე ცხენით,
შუბლი მოცული აქვს მღვრიე აზრით.
ის გადისროლა მერანმა წყენით
და ბილიკებზე მიათრევს ბაწრით.

იგი სვამს ღვინოს, ვით ქარს და წვიმას,
მზე კვლავ უყვარდა, გზა არ დაღლოდა.
მოშორდა თოვლებს, გასცდა ცუსიმას
და ბარიკადებს მიუახლოვდა.

***
პრესა

ომი სიმშვიდეს, ომი რუტინას!
ზაჰესი ღამეს ელვარედ ლესავს.
ვარსკვლავებს სძინავთ,
გრიგალსაც სძინავს,
მთებს სძინავთ,
მაგრამ არ სძინავს პრესას.
მანქანასთან ვწერ.
ღამეა. ზრუნვას
ერთი ლაქაც არ ამეასედებს,
როტაციონის მანქანა ბრუნავს
და ხვალისათვის რაზმავს გაზეთებს.
მწყობრი მანქანა
გრგვინვას მოიღებს,
თითქო ბრძოლის დროს ჭექდეს მხედარი,
თუ ცოცხალი ხარ - ხმა ამოიღე,
სამარეს მიდი, თუ ხარ ცხედარი!
ვით ჩქერი მდორეს
სჭრის და ერევა,
მორევს ღამისას სძრავს ეს ჭენება,
ასე შეხვდება ერთმანეთს ნგრევა -
ძველის ნგრევა და ახლის შენება.
პრესა აქ უდრის
მერანზე უმალს...
პრესასთან ვცხოვრობთ, პრესასთან ვყივით...
ძველი ცხოვრების ყოველ სასთუმალს
პრესა აღვიძებს ახალი სხივით.
ყოველი სოფლის მიწას და ტატნობს
გამოფხიზლება უნდა ახაროს
ტემპი! - მოესმის ქარხნებს და მადნებს,
ტემპი! - მოესმის ტყეს და მაღაროს.
ველებზე მისით
ღელავს თივები,
მანქანა მიაქვს სახლის ოდენა.
ტემპი! - მიჰყვირის კოლექტივები,
ტემპი! - ძაგძაგებს ელექტროდენი.
აქ წყალვარდნ

***
პრიმიტივი

ყოველ თეთრ ღამეს, მთვარიან ღამეს
ვიღაც სალამურს გრძნობით ატირებს,
ვარსკვლავნი რთავენ ამ დროს მიდამოს:
უცხო ღელეებს, ცისფერ ნაპირებს.
გამჭვირვალე ცა თვალებს იტაცებს
და მთვარე რონინს უფრო ახშირებს
და გულიც ამ დროს უფრო ხშირად სცემს
და ცრემლი თვალთგან რბენას აპირებს.
მთებს სძინავს. სძინავს, სძინავს მდინარეს,
შორი სივრციდან ვერცხლივით მბზინავს.
აფრთოვანება აგიჟებს თარებს
და ისარის ფრთით ფიქრი მიფრინავს.
და მჯერა: ვინმე განთიადამდე
ისმენს ამ ოხვრას და მწარე გმინვას,
კივის... დაეძებს ნათესავ ლანდებს
და ყველას სძინავს, სძინავს... ოჰ! სძინავს

***
პროლოგი

თამარის, დაშლილი თმის შავი გიშერის,
რუსთაველს ციური თან წაჰყვა ვედრება,
მერანით გაფრენა დღეს არვის არ შვენის,
ძველ განთქმულ რაინდებს ვერავინ ედრება.
ბესიკი სასახლის ხატებთან აენთო,
ვით ძველი ჰაფიზი, შირაზის ყვავილი.
და გმირულ ხანჯლებით დღეს ვეღარ რაინდობს,
ოცნების ხანჯლებით მოკლული ფშაველი.
მთაწმინდას, დადაფნულს, ძვირფასი სამება
სიკვდილის მოოქრულ ვარდებთან აზღაპრებს,
ჩემს თვალწინ დასრულდა იმათი წამება
და მიტომ ვიგონებ წუხილით წინაპრებს.
შეღამდა. მე წაველ იქ, სადაც სიზმრები
წიგნებში დარდობენ მომხიბვლელ თვალებით.
ჰანგები დაჰქროდენ ვით ქარში ისრები,
და სული თეთრდება ნათელის ცვალებით.

***
პროლოგი 100 ლექსის

რა საოცარი დასრულდა წლები!
მეფეთა წყება გაჰქრა, ვით ლანდი,
მოშორდნენ ტახტებს: ვილჰელმი, კარლოს,
ნიკოლოოზი და ფერდინანდი.
მაგრამ მწუხარედ მათზე კი არა,
სხვაზე იფიქრებს მარტიროლოგი:
იმ საშინელ წელს - პოეტი-მეფე -
გარდაიცვალა ალექსანდრ ბლოკი,
ჰანგების მეფე - დიდი სენ-სანსი
და დირიჟორი ნიკიში მძლავრი...
ეკლიან გზაზე დაეცა ბევრი -
მხოლოდ მე ერთი გადავრჩი მგზავრი,
რომ გამომევლო ჯერარსმენილი
ქარტეხილები ცეცხლთა ფენისა
და მომეტანა საქართველოში
სიმღერა ქვეყნის გადარჩენისა!

***
პუშკინი პარიზში

პარიზი. კაფე. პალმების ბუჩქის
ტოლის და სწორის
პოეტი ამბობს: ვუსმინოთ პუშკინს,
რომ დგას ჩვენს შორის:

„გადავერიოთ ბახუსის ალებს,
შორს სევდა-დარდი.
ეს გაუმარჯოს მშვენიერ ქალებს,
ჩვენ რომ ვუყვარდით!

სავსე თასების ცბიერ ძალაში
ნუ დაეჭვდებით,
ჩავუშვათ ღვინის სიანკარეში
ჩვენი ბეჭდები:

ასწით თასები, გადავკრათ უცებ,
გადავცდეთ ჩარჩოს,
ეს გაუმარჯოს მგოსნების მუზებს,
აზრს გაუმარჯოს.

იბრწყინე მარად, დიადო მზეო,
იბრწყინე მარად,
ვით ეს სანთელი ჰქრება უმწეო
მზის შუქის კარად,

ისე - ცრუ სიბრძნე უკვდავ აზრის ბჭეს,
ვით ნისლი რამე,
იხრწნება, ჰქრება. გაუმარჯოს მზეს,
ძირს ბნელი ღამე!“

მომეცით ჩრდილი ვარდების ბუჩქის,
მომეცით - თასით.
ეს გაუმარჯოს ჩვენს ძვირფას პუშკინს!
თამამად ასწით!

***
ჟ-ს

რომ იცოდე, რა რიგ მიხვევს
შავ ბურუსში სევდის ბადე,
ყოფნის ზღვაზე მარტოობის
სიდუხჭირეც განვიცადე...
გამოვცადე ყველაფერი,
რაც კი ძალუძს ცნობის ჯადოს,
რაც კი ძალუძს ცნობის ჯადოს,
რაც კი ძალუძს ობოლ ყვავილს,
ღამის ნისლში გამოსცადოს.
ვიგრძენ, რაც კი შეიძლება
ქვეყანაზე გულმა იგრძნოს,
ვიცან - რითაც შეიძლება
კაცი შესწვდეს და გაიცნოს.
მხოლოდ ერთი, სამუდამოდ
საიდუმლო, დაფარული,
შენ თვალებში ვერ გავიგე
შენი მეშჩანური გული!

***
ჟამთა ბორანი

მუდამ, მარადის წელთა აჩრდილი, მიდის, გადადის ცივი და ფრთხილი,
მიაქვს ბორანი ფიქრების შავის, ჟამთა ყორანი მისდევს, მისჩხავის.

***
ჟამი გადაშლის უგონობით...

ჟამი გადაშლის უგონობით სავსე კოშმარებს,
მემამულეებს და მეფეებს, ხუცებს, ბანკირებს;
დრო იმ გმირების საუკუნეს დაიმახსოვრებს,
ძველი ნაგავი, რომელთ რკინის ცოცხით აღგავეს.

ერთი კი არა, ბნელს ეკვეთნენ მილიონები,
მსოფლიო იწევს, რომ დალეწოს ძველი ბორკილი.
გულუშიშარნი წინ მიდიან ავანგარდები,
ფოლადის მკერდნი გზას უკვლევენ შთამომავლობას...

დაინახეს რა, რომ მსოფლიომ დაჰკარგა გონი,
მაღლა აუშვეს საყვირები, მიაწყდენ ქარხნებს,
შენ, დედამიწავ, დაცემულ გმირს მიუალერსე,
ის მოელოდა, ის შრომობდა, იგი იბრძოდა.

ქალაქთა ქუჩებს, როგორც მგრგვინავ ბარაბანის გულს,
ურტყამს ფეხები მშრომელების ბატალიონთა.
ქარი სახეში სცემს გლეხების ხმამაღალ გუგუნს,
სოფლის საბჭოთა ეზოები ივსება ხალხით.

თოთხმეტი წელი, ეს თოთხმეტი არის სამარე,
რევოლიუციის დაუნდობელ მტრისთვის გათხრილი,
თოთხმეტი წელი, ეს თოთხმეტი არის კარები,
ფართოდ გაშლილი ყველა ქვეყნის მშრომელთ წინაშე!

და ეს გაკეთდა არა თეთრი ხელთათმანებით,
ან გულჩვილობით, დარიგებით, შერიგებებით -
მიწავ, ბრძოლაში დაცემულ გმირს მიუალერსე,
იგი იბრძოდა თავდადებით, იგი დაეცა.

***
ჟამსა სევდისას

ჟამსა სევდისას, მარტოობის ჟამსა მწუხარეს,
ოდეს არსაით თანაგრძნობის ხმა არ მომესმის,
მე კვლავ ვოცნებობ ლაურაზე, იმ ლაურაზე,
რომელმაც ასე გააშუქა სიცოცხლე მგოსნის.
ვითარ სათუთად გულში ვზრდიდი მე იმის სახეს,
თავს ვევლებოდი ალს, ოცნებას, როგორც ფარვანა,
იმ დროს, პეტრარკას როს სონეტებს ვიზეპირებდი -
ჩემთვის ლაურა იყო შორი, უცხო ქვეყანა.
მე არ მინახავს შთაგონება მსგავსი ჩვენს დროში
და ვერცა ვნახავ ვერასოდეს ლაურას სახეს.
ადამიანი უალერსოდ სულს დალევს ბრბოში,
ისე მოკვდება უსაყვარლეს თვის სამშობლოში,
ისე დაუგებს მას სიკვდილი აუცლელ მახეს,
რომ ვერ იხილავს ვერასოდეს ლაურას სახეს.

***
ჟენევის პირად მდგარო ტირიფო!

ჟენევის პირად მდგარო ტირიფო,
გარს რომ გეხვევა
ტალღათა ქაფი,
ორიღა ფესვი ძლივასღა გიჭერს,
ძლივსღა გიმაგრებს
ეს ორი ძაფი.
როს ნიაღვარი დაიქუხებდა,
გეგონებოდა:
მოვკვდი, მწარეა!
მაგრამ გრიგალი გადაივლიდა,
შენ კი რჩებოდი...
საოცარია!
ახლა ზეფირსაც კი ვერ გაუძლებ,
თუმცა ქარიშხალს
წინად გაუძელ.
მოსწყდა ფესვები, მდინარეს გაჰყვა
დრო უსასოო
და უსაფუძვლო.

***
ჟუჟუნა წვიმამ შვება საერთო...

ჟუჟუნა წვიმამ შვება საერთო
ფოთოლთ შრიალით აამეტყველა,
სწვიმს და ღრუბლიდან მზე იხედება
და არემარეს უხვად ედება.
ნამი, იები, ვარდი, პეპელა!
რა ნეტარება რამ იყო, ღმერთო!

***
რა ამაოდ გუგუნებს...

რა ამაოდ გუგუნებს წუთისოფლის დარდება:
ქარო, რამ გადაგრია, ზღვაო, რა გემართება?

რა უბრალოდ იტაცებს მოგონება ნიავებს,
ცას არავინ ავარდებს, გზას არ მოაიავებს.

რა ამაოდ მწუხრისთვის ფითრდებიან ბინდები,
სულო, ნუ დაეცემი. გულო, ნუ შეშინდები.

მიაქვთ კუბო.. ღამეა.. მოდის შიში შორევი,
რა ამაოდ ირევა წუთისოფლის მორევი.

ვხედავ: დღეთა ძონძები ქაოსს ჩამოეკონა -
შენ კი ეს გაზაფხული ისევ შენი გეგონა.

ყველაფერი გათავდა. ფიქრი სულს ეზიდება..
რა ამაოდ გვაბრმავებს წუთისოფლის დიდება.

წყნარად, ნუ აინთები ჩქარი გამოელვებით,
რა უბრალოდ იღლები წუთისოფლის ღელვებით.

***
რა არის ოქრო აჭარის...

რა არის ოქრო აჭარის
უსაზღვრო სილაჟვარდეში?
ეგ არის ზეცა, ეგ არის
მნათობი ცისფერ ბადეში.
არგონავტების კამარის
ლივლივი სიფერადეში.
ეს თვითმფრინავის ფრთა არის
ვარსკვლავთა მილიარდებში.
ეგ ულურჯესი მთებია
და ზღვაზე ნისლის მორევი,
ნარინჯთა რომ მონთებია
გუნდ-გუნდი ნაამბორევი.
შიში რომ არ აქვს არავის,
განადგურება-მორევის,
სიმღერა დაუფარავი
და ჰანგი გრძნობა-მორევის.
სიცოცხლე რომ ჩქეფს ბაღნარის
ფორთოხლის ტყეში და ვარდში.
დიდება! აი, რა არის
ოქრო აჭარის ლაჟვარდში!

***
რა დამშვიდებით გადავცქერი მსოფლიო ღელვებს

რა  დამშვიდებით გადავცქერი  მსოფლიო ღელვებს,
ვიცი:  ახლოა ის,  ვისაც ველი.
მას  სამოსელი  ბრწყინვალების და  გამარჯვების
მოაქვს  მებრძოლი პოეტისათვის.
დასცხრით,  ტალღებო, მზე  ამოდის  აღმოსავლეთით,
მზე  მოდის არა ერთი და ორი...
დამშვიდდით,   როგორც მე ვარ  მშვიდი ამ  მოლოდინში.

***
რა დროს რომანსეროა

გაცრეცილ და მტვერიან
ცას სინათლე კლებია.
ყვავილებზე მღერიან...
რა დროს ყვავილებია?
ცაზე ვხედავ წეროებს,
თითქო მწკრივი ღეროა.
მღერენ რომანსეროებს...
რა დროს რომანსეროა?
წყარო ხევში ვალალებს:
გაქრა გიჟი ოცნება,
ვკოცნი მე შენს დალალებს,
მაგრამ რა მეკოცნება?

***
რა ვქნა?...

რა ვქნა, რა ვქნა, ჩემო კარგო, აბა როგორ შეგიყვარო?
სიცოცხლეო, მთლად დამიშრა იმედის და რწმენის წყარო.
სიო ჰქროდა, არემარეს შუაღამის რთავდა ბინდი,
მე დავემხე ობლად შენს წინ და სიმწარით ავქვითინდი.
ამ ქვითინით ჩემი გული სიყვარულს კი არ ეძებდა -
სულ სხვა გრძნობა მწამლავდა და სულ სხვა ფიქრი მაკვნესებდა.
გრძნობა, რომ ეს სიყვარულიც სიძულვილად შეიცვლება
და ფიქრი, რომ სიყვარული მუდმივი არ შეიძლება...
რა ვქნა, რა ვქნა, ჩემო კარგო, აბა როგორ შეგიყვარო,
სიცოცხლეო, მთლად დამიშრა იმედის და რწმენის წყარო.

***
რა მიმზიდველი იყო ზღაპარი...

რა მიმზიდველი იყო ზღაპარი -
შორეულ ქალის, შორეულ გედის,
არ ვიქნებოდით ჩვენ თანაბარი
პალადინები ერთი იმედის.

მადლობა უფალს: არა ვარ რუსი,
ჩვენ გვაშორებდა მხოლოდ სართული:
რომ ჩემს ძარღვებში, წვეთი-ბურუსი
სისხლი არ არის არა ქართული.

მაგრამ ერთგვარად ხედავდა თვალი,
დაბინდებული ნისლით და ყინვით
და ერთნაირად ვიყავით მთვრალი
შენ შენი თოვლით, მე ჩემი ღვინით.

***
რა მშვენიერი და კარგი...

რა მშვენიერი და კარგი დღეა,
იგი სრულია.
ჩვენი იდეა, დიდი იდეა
ხორცშესხმულია.
წითელ ვარდებით ერთვება კორძი
მზიურ ვარდის ხეს...
მისწრაფებებმა არა თუ ხორცი -
ფრთებიც შეისხეს.

***
რა მშვენიერი იყო ნამი!

...რა მშვენიერი იყო ნამი ყვავილის გულზე!..
მზე სხივს აფრქვევდა, ათასფერად ღვიოდა ნამი.
შიგ იხატვოდა, როგორც ამაყ ზღვათა უფსკრულზე,
ზეცის მშვენება, ზეცის სხივი, ზეცის კამკამი.

...რა მშვენიერი იყო ნამი ყვავილის გულზე!
ცა ვარსკვლავებით მოჭედილი ზე დასცქეროდა,
თითქო ცის შვილის ყოფნას ვარდზე და სიყვარულზე
განცვიფრებოდა - თვალს ლულავდა, არა სჯეროდა...

დღეს აღარ არის! წაჰყვა მზის შუქს აფერადებულს,
დალია სული სიყმაწვილის ნაზ გაზაფხულზე,
მაგრამ მგოსანი კვლავ იგონებს მის ნეტარ წარსულს...
...რა მშვენიერი იყო ნამი ყვავილის გულზე!

***
რა მშვენიერი მინდვრებია

რა მშვენიერი მინდვრებია, რა მოსავალი,
რა ყურძნის ტბები, რა ხორბალი და რა კაკალი.
მეტეხის ახლო არწივები ვნახე მრავალი,
მაგრამ ჯერ კიდევ უტეხ პურში არის გრაკალი;
შემოდგომის დღეს მისცემია მშვიდი ხეხილი,
აქ მომავალი გაანათებს ისევ ცისფერად,
უფლის ციხესთან ერთი ხეა გადატეხილი,
იმ საღამოზე მოწყენილი ეგდო გზისპირად.

***
რა მშვენიერია ცა საქართველოსი...

რა მშვენიერია ცა საქართველოსი,
საბჭოთა ტყე-ველი, ზღვა!
ასეთი წარმტაცი, ასეთი ლამაზი
ვერ ნახოთ თქვენ მხარე სხვა...

ჩემო სამშობლოვ, ველად გაშლილო,
ვუმღერ შენს დიად მზეს -
გმირთ ვაჟკაცობას, ახალგაზრდობას,
უძლეველსა და მხნეს!

***
რა რიგ კარგია, სამშობლოვ...

რა რიგ კარგია, სამშობლოვ,
შენი მტკვარი და რიონი.
შოთა, ილია, აკაკი,
ვაჟა.

ორ ზღვათა შუა მდებარე,
ბრწყინავდა კავკასიონი,
შოთა, ილია, აკაკი,
ვაჟა.

სულ მაღლა გორის ციხეა,
სულ დაბლა ძველი სიონი.
შოთა, ილია, აკაკი,
ვაჟა.

დაბლით კოლხიდის ველია,
მაღლიდან დგას ბახტრიონი,
შოთა, ილია, აკაკი,
ვაჟა.

***
რა საწყაულით ჩემს ბედს...

რა საწყაულით ჩემს ბედს აწყვიდე,
უხერხემლო ვარ, თუ ვარ მე რკინის?
ბევრი საკითხი მე გადავსწყვიტე,
ვერ გადავსწყვიტე საკითხი ბინის!
მეუბნებიან...

***
რა საჭიროა სიტყვები? მჯერა

რა საჭიროა სიტყვები? მჯერა!
რაღაც წყურვილით და გაგიჟებით,
როგორც სიცოცხლე და ბედისწერა,
თქვენ გაზაფხულზე მეპატიჟებით.

მეხი გავარდა და შორეული
მიჩუმდა ისევ რისხვა ერთჯერი,
გათავდა ბრძოლა ცოფმორეული,
სადაც ღრუბლების იდგა გლეტჩერი.

სალამი ნგრევას, ვისში გვიანი
აღფრთოვანება იყოს ნეტავი,
დღე წამოიჭრა ოქროსთმიანი,
დღე ახალგაზრდა და გამბედავი.

მზე დედამიწას სუნთქვას უდიდებს,
სადაც ძეგლები არის დარგული,
აღმოსავლეთით ის მიუთითებს:
იქ საუნჯეა გადამარხული...

***
რა სევდიან ნანას ამბობს ქარი...

რა სევდიან ნანას ამბობს ქარი,
ამეშალა ჩვეულ ფიქრთა ჯარი.
დაიძინეთ, სურვილებო, კმარა!
კმარა ცრემლი, რაც რომ დაიღვარა
დაიძინე შენც, იმედო ჩემო,
ჩემო რწმენავ, ზეცავ და ედემო!

***
რა სიჩუმეა...

რა სიჩუმეა. შორით-შორს
შუადღის ფრთებით მიდის, თან
ცად უტრიალებს ქორი ქორს
და მიწყნარდება თანდათან.

ნიავი არხევს ბაუსა -
ტყედ მიდუდუნებს წყნარი რუ,
რა-რა-რა... რა-რა, პაუზა..
და ისევ ნაზი: რუ-რუ-რუ...

***
რაა ეს გრძნობა?

მყუდრო ნაპირზე, სადაც ზღვის წინწკლებს
ათამაშებდა სუნთქვა სიოსი,
აღფრთოვანებულ ფიქრებში იდგა
ყრმა მეოცნებე და გენიოსი.
და მას ზღვის ტალღა ეუბნებოდა:
„ოჰ, რატომა ხარ ეგრე თავხედი,
რომ ფიქრობ, თითქო გასცილდი საზღვარს,
რასაც კაცთათვის ამყარებს ბედი?“
ყრმა კი ამაყად უპასუხებდა:
„საიდან იცნობს ეგ გულცივობა,
თუ რა ძალაა შემოქმედისთვის
საკუთარ ძლიერ სიმღერის გრძნობა!“
ტალღა კვირობდა: ‘რა შობს ამ გრძნობას,
უცნაურ ძალს რომ ესაბამება?!
და ყრმა ამაყად უპასუხებდა:
„ამგვარ გრძნობებს ქმნის მხოლოდ წამება!“

***
რად მინდა მთვარე...

რად მინდა მთვარე, შვაღამის გედი,
რად მინდა ზღვასთან დარგული პალმა.
უბედურება ყველაზე მეტი
გადაიტანა ქართველმა ქალმა.

***
რად მინდა ქვეყნად ცხოვრება

რად მინდა ქვეყნად ცხოვრება
თუ ის ვერა ვსთქვი, რაც მინდა,
შენი ზრუნვა და ფიქრები -
შენი დუმილი, მთაწმინდა.

სჯობს დავიწყებად ჩაჰკირო
გული, სპეტაკი და წმინდა -
მერანი უუნაგირო
თუ ერთ მწვერვალზე გაყინდა.

არა, გაჰფრინდეს მერანი,
როგორც სხვა რაში გაფრინდა,
აბჯართ იქმიან ჟღერანი,
დღეს სხვა ხმაური რად გვინდა.

***
რადიო

ხედავთ, რაგვარად შეამოკლა
რადიომ სივრცე!
ხოლო იქ, პარიზს,
ნიუ-იორკს, ლონდონს თუ ვენას -
იმპერიალისტურ
ხმაჩახლეჩილ რადიოსმენას -
ავსებს მუდმივი
შანტაჟები და ექსცესები.

აქ კი -
გასძახის სივრცეებს თბილისი,
პოეტი ხალხის
იგრძნობს რა ხანას,
ამ ადგილიდან რადიოთი
ამცნობს ქვეყანას,
რომ მასთან მიაქვს მღელვარე გული,
შრომა, ლექსი და სიხარული.

***
რამდენი დარჩა გაუგებრობა

არ შერჩა ფრთები ყმაწვილურ სურვილს,
შლის წლოვანებაც
კარგს, საუცხოვოდ ჩაცმა-დახურვის
ხელოვანებას.
წარსულთა დღეთა ფიქრო, ევროპავ,
გაფრენავ ქორის,
რამდენი დარჩა გაუგებრობა
ჩემს და შენს შორის.

***
რამდენიმე დღე პეტროგრადში

დაეშვა თოვლი, ფრინველი ლიბრი,
ბოლოდაწყობილ ფრთების ჭაღარით
და ჩონჩხებიან ხეების ჯიბრი
დაფარა ნაბდით ნაყაჩაღარით.

რა სულიერიც არის ეს ქარი,
ვიცით: მოგვწყინდა ბაიათები!
გარეთ ატლასთა არტყია ჯარი,
შიგნით შავი აქვს გულისნადები.

ქუჩა სიავის გრძნობამ შეფიფქა,
თან მეფიცება ძმობას და დობას
და ყორანივით უცნობი სკრიპკა
ჩემს მხართან ტირის უამინდობას.

კარგია ძილი რკინაზე მძიმე!
ან უცხოეთში უგზოდ დაკარგვა!
კარგია თოვლი, კარგია წვიმა,
მაგრამ, უცნობო, შენ რა დაგარქვა?

და, როგორც ყორანს დააქვს ბრჭყალებით
ჰაერში ნაზი ხელები ქალის, -
სიმები სწეწენ შეუწყალებით
ამ გაგიჟებას, ვედრებას, ხალისს.

წყებათ დალეწილ ზარების დარდი,
დაღლილ ცხენების სუნთქვა და შური.
მე, ნოემბერი და პეტროგრადი -
ასეთი კარგი და უდაბური.

და მარტოობამ სხვა ქადაგებით
გაიგო ჩემი: ვარ გაძარცული!
ამ უცხო ნისლის ბარიკადები
მე მიყვარს, როგორც ჩემი წარსული.

ათოვს გამვლელებს და გულცივ ბაღებს,
სად უნდა ნახო აქ თავის თავი?
ვიღაცა დაჰქრის და ცეცხლს აჩაღებს,
მეც ყაჩაღივით ვარ გამბედავი.

მაინც სად გაქრა ეს წერეთელი,
ჩხეიძეც გაქრა, როგორც ასეთი!
ვიყავი ჩემთვის. ეხლა წერტილი:
სიკვდილი ერთი და უცაბედი.

და როცა ცეცხლში ქანაობს ლავრა,
ბრმების თუნუქებს ტეხენ ლოთები,
ლავრაში ლოცვა ვერ დავამთავრე
და კალუგისკენ გზებს ველოდები.

თან ასე ვფიქრობ: ეს ბავშვი ტირის!
მე კი, რადგანაც გამძარცვეს გუშინ,
გავყიდი გაზეთს, გავყიდი ირისს,
ან და რევოლვერს დავიცლი გულში!

***
რამდენჯერა ვთქვი...

რამდენჯერა ვთქვი, თუ ვისთვის მინდა
სევდიან სიმთა მწუხარე ჟღერა,
რამდენჯერ იჭვი მეწვია წყნარი,
რამდენჯერ ხელში ავიღე ქნარი,
რომ დამემსხვრია და არ მემღერა.

ამ დროს მწყუროდა, რომ მიმემალა
ჩუმი ქვითინი და სიმთა წკირა...
ხალხისთვის, ჩემი რაც ძლევას ჰქმნიდა -
ჩემი ოცნება და წმიდათ-წმიდა,
დაუბრუნებლად, მთლად შემეწირა.

მეც ვშთანთქმულიყავ მწყრალ ჟრიამულში,
მომეკლა სულის ვედრება წრფელი...
მაგრამ სიმღერის გადავიწყება,
ჰანგთა დამარხვა და დამიწება
ვერ შევიძელი, ვერ შევიძელი!..

სიმღერავ, უხმე დაღლილთ, დაქანცულთ,
აჩვენე ცეცხლში ნაწრთობი გული,
დაე, ისმენდენ ჰანგს დაუცხრომელს,
დაე, იცოდენ, რომ ყოფის მგმობელს
მათდამი კიდევ აქვს სიყვარული!

***
რაოდენი

რაოდენი იყო მსხვერპლი,
გახსოვს იგი დრო?
ძირს სისხლის ღვრა! აი, რაზე
უნდა იფიქრო!
ომი ომს, თუ გმირობაა
და სიმამაცე -
გმართებს, პროლეტარიატო,
ფიქრი ამაზე.
ვინ ჩაუგდო ხელში ვერაგს
ხმალი ან საჭე?
ამ საქმეზე იფიქრე და
თვითონ განსაჯე...
მეცნიერის, ხელოვანის,
მჭედლის, მეგუთნის
გზა სწორია, და მძლე სიტყვა
აწ შენ გეკუთვნის!

***
რარიგ კარგია, სამშობლოვ...

რარიგ კარგია, სამშობლოვ,
შენი მტკვარი და რიონი,
შოთა, ილია,აკაკი,
ვაჟა...

ორ ზღვათა შუა მდებარე
ბრწყინავდა კავკასიონი,
შოთა, ილია,აკაკი,
ვაჟა...

სულ მაღლა გორის ციხეა,
სულ დაბლა ძველი სიონი,
შოთა, ილია,აკაკი,
ვაჟა...

დაბლით კოლხიდის ველია,
მაღლიდან დგას ბახტრიონი,
შოთა, ილია,აკაკი,
ვაჟა...

***
რას ნიშნავს, ზღვა ახმაურდა?

ეს ნიშნავს, რომ შეუნიშნავს
თვალს, რას სხვა ვერ მისწვდენია.
ეს ნიშნავს: რაც განუცდია,
გულს - იგი გადმოდენია.
რასაც მიმხვდარა გონება
და რაც ღმერთს გაუჩენია.
ზღვა ახმაურდა. ეს ნიშნავს,
რომ ახმაურდა გენია.

***
რას ჰკივის ქუჩა?

რას ჰკივის ქუჩა?
ამ დროს უეცრად მომაგონდება
ყინვები.
ო, რა წამება გამოვიარე.
ღამის მთევარი,
ეხლა
ვინ არის წმინდა და
უდარდელი?
დიახ,
ეს მე ვარ...
მაგრამ წარსული
არავის ესმის
პოეტის გარდა.

***
რასაც სარაცინი წინად...

რასაც ბარბაროსი წინად,
რასაც სარაცინი - წინად,
სიმამაცის საქმედ სთვლიდა,
თუ თავს სთვლიდა სარაცინად, -
რაბლემ მას უწოდა რბევა
და მკვლელობის მხეცი ჟინი,
სხვას, რაბლესაც, ისტორიას
ასე ესმის სარაცინი.
მხეცი თავს თვლის შეუმცდარად,
ის „გმირია“, ის „სწორია“
და „უძველეს“ სარაცინის
მეორდება ისტორია.
ბარბაროსი სისხლის მსმელი,
გონებასთან ჯიბრში მყოფი,
ასეთია მოსულ მტერის
მოზმანება ავადმყოფი.
არ განიბნეს, არ იქნება,
როგორც ქარის მწარე ძილი
და ხსოვნაში ზიზღს გარეშე
არ დარჩება სარაცინი.
რასაც ბარბაროსი წინად,
რასაც სარაცინი - წინად,
სიმამაცის საქმედ სთვლიდა,
ჩვენ ვთვლით რბევად და დაცინვად.
უნდა დაუპირისპირდეს
მკვლელებს რისხვა სამყაროსი,
დეე, ბარბაროსობაში
თვით შთაინთქას ბარბაროსი.

***
რატომღაც, როცა არემარეს...

რატომღაც, როცა არემარეს
გრგვინვა გაჰქონდა,
სამოქალაქო ომის წლები
მე მომაგონდა.
რა ბრწყინვალებას და სიმდიდრეს
ელოდენ ბრმები,
ალექსეევი, კორნილოვი,
ანტანტის ყმები?

მათი მემკვიდრე დენიკინი
ამცდარი ხიფათთ,
თუნდაც საათით, თუნდ წამით რომ
იქცა ხალიფათ?
აი, კოლჩაკი, უცხო მხარეთ
მომხდურთა მიერ
უზენაესად წოდებული
კაცი ძლიერი...

დაიმსხვრა იგი ადმირალი,
ნაცვლად დიდების -
გზა ხვდა გლეხების ნაჯახისა
და ორთითების.
თვით იმის მფარველთ წინააღმდეგთ
თითქმის ექსტაზით
იგი გადასცეს, რათა მისი
სიცოცხლის ფასით

როგორმე იქით გაეყვანათ
თავისი ჯარი,
თავისი ოქრო გაეტანათ
და საწინდარი.
იუდენიჩი რას ელოდა,
ანუ ვრანგელი,
სხვა ცერბერები, სხვა ქოფაკი
და ღრიანკელი?

ყველა ცხოვრობდა უცხოელთა
იმედით, ფრთებით,
ყველა მათ მზაკვრულ დავალებას
გულმოდგინებით
შეასრულებდა არშემკრთალი
რაიმე ვადით,
ეხმარებოდა რა დენიკინს
ნავთით, სურსათით.

მაგრამ შეუძლო გახდა ყოფნა
ერთმანეთს შორის,
ვერ მოითმინეს
და ეკვეთნენ ერთიმეორეს.
აერთიანებს მხოლოდ შრომა
და ვით ნანგრევებს
თიშავს, აშორებს საკუთრება,
განაცალკევებს.

მტრისათვის მარად კარი გვქონდა
გადაკეტილი.
ნუთუ არ არის ფაშიზმისთვის
ეს - გაკვეთილი?

***
რაც ბედმა გითხრა...

რაც ბედმა გითხრა: არ შეშინდე,
ფრთხილად დაჰკარი!
მას მერე კაცთა ბუნებისა
ხარ დოსტაქარი.

მის სულთან ბასრი დანით ხელში
დგეხარ მოხრილი;
ვით ხელის გულზე, თვალწინ არის
მიყრილ-მოყრილი

ათასი ვნება, მისწრაფება...
ნუ ჩაიკეტე,
პოეტო! შენი ასეთია
დიდი სიკეთე!

***
რაც იქნეს - იქნეს

როს სიბნელეა და გზას ვერ ვიგნებ,
მენატრებიან ფრთები თეთრები,
მაინც არავის არ ვევედრები:
გზა გამასწავლეთ, გავიდე იქნებ.

იქ სასიკვდილო მახვილებს იქნევს
ყველა ჩონჩხები, ყველა ცხედრები,
მაგრამ არც კვნესა, არც დაყვედრება:
წინ, გაბედულად! რაც იქნეს, იქნეს!

***
რაც მომმადლა ბედისწერამ...

რაც მომმადლა ბედისწერამ
სევდის, გრძნობათ ზიარების -
არრა დარჩა თვინიერ ამ
მოგონებათ იარების.

***
რაც ოცნებებმა მზიურ-ჰყვეს...

რაც ოცნებებმა მზიურ-ჰყვეს,
ის მხარეებმა მიუყვეს -
რაც აძლევს ზეცას სინათლეს,
რაც აძლევს მიწას სიუხვეს -
ნაყოფითა და ხვავებით
მოსუნთქვით, ამოზღვავებით -
ხვნა-თესვით უერთგულესით
და თესლის ამოყვავებით -

რარიგ ნამყენი ვაზისა -
ლხენის ცრემლების ნაზისა -
თვალს ხიბლავს...

***
რაც უფრო შორს ხარ

რაც უფრო შორს ხარ - მით უფრო ვტკბები!
მე შენში მიყვარს ოცნება ჩემი.
ხელუხლებელი - როგორც მზის სხივი,
მიუწვდომელი - როგორც ედემი.

და თუ არა ხარ ის, ვისაც ვფიქრობ, -
მე დღეს არ ვნაღვლობ, დაე, ვცდებოდე!
ავადმყოფ გულს სურს, რომ მას ოცნების
თეთრ ანგელოზად ევლინებოდე.

დაიწვას გული უცნაურ ტრფობით,
ცრემლით აივსოს ზღვა-საწყაული -
ოღონდ მჯეროდეს მე ჩემი ბოდვა
და სიყვარულის დღესასწაული.

***
რევოლვერი

ცივი, შავად მოელვარე
თვალებით,
მყუდროებას რევოლვერი
შეარხევს,
რაღაც მკაცრი, ხმათა გარდა-
ცვალებით,
რომ არავინ იმის გარდა
მე არ მყავს.
საზარ ღამით, რომ მე და ის
ვსწორდებით,
ის იანვარს და მე მაისს
ვედრებით.
ერთადერთ ფიქრს არასდროს არ
ვშორდებით
სიხარულით, მწუხარებით,
ყვედრებით.

***
რევოლიუცია თავისუფალი...

რევოლიუცია თავისუფალი,
მთქმელი სიმართლის დაუფარავის,
ძლიერი სული გაბრწყინებული
არ ემონება ქვეყნად არავის.
მხოლოდ სიმართლემ დაიმონავოს
ეს გაქანება, გრძნობა, გონება,
ბევრმა არ იცის, რა რიგ ტკბილია
ეგ მძიმე ხუნდი და დამონება.

***
რევოლიუცია თავისუფალი...

რევოლიუცია თავისუფალი,
მთქმელი სიმართლის დაუფარავის,
ძლიერი სული გაბრწყინებული
არ ემონება ქვეყნად არავის.
მხოლოდ სიმართლემ დაიმონავოს
ეს გაქანება, გრძნობა, გონება,
ბევრმა არ იცის, რა რიგ ტკბილია
ეგ მძიმე ხუნდი და დამონება.

***
რევოლუციის ნიაღვრები

გამოეშურეთ
ყოველი მხრით
მძაფრო დღეებო,
როგორც ძლიერი ენერგიით
წინ ეშურება,
შეუსვენებლივ დღის
ახალი სიცოცხლეები.
გამოწვევები,
შეჯიბრება
და შეშურება
თანადროული მღელვარებით
მიეშურება.
შეუბრალებელ მის კლანჭებში
იხრჩობა ძველი.
ის ახალგაზრდა კბილებით ღრღნის
საფეხურს მაგარს
იმ სიმწარისას, იმ ციხისას,
რომელიც მწველი
გამოცდილებით აჩერებდა
რღვევას, ნიაგარს.
ვინ იფიქრებდა
ამგვარ ძალას,
ნიაღვარს ამგვარს?
მან გადაასწრო
ამ მკვლელობას
საბედისწეროს,
მხოლოდ მან, რაც რომ ძლიერია
არა მარტო დღეს,
არამედ ის, რაც საუკუნეთ
უძლო მიწისძვრას,
არა მარტო დღეს,
არა მარტო ხვალ,
არა მარტო ეს;
გავხედოთ სივრცეს
თვალუწვდენელს,
გავხედოთ სივრცეს.
აბა შეხედე, საქართველო,
რაგვარ სისწრაფით
გადაყირავდა
ფოლადივით მტკიცე ტახტები,
რამდენი მეფე
გადაეშვა უფსკრულს კისრებით,
ასეა, როცა დაინგრევი,
გაპარტახდები,
ნანგრევებთან და ნანგრევებში კი
რას გახდები?
შფოთით და გრგვინვით
მიანგრევენ კლდესა და ღრეებს
რევოლუციის ნიაღვრები;
სპობენ, მარხავენ,
ძველი ფორმების უძლურებას,
რწმენას, სახეებს,
ყველაფერს, რაც კი
სუსტია და გაუჩარხავი,
ყველაფერს, რასაც ბატონობის
ჰქმნიდა ხარხარი.
ჰიმნებს მარადი სიახლისას
მღერენ ისინი,
სხვა ადამიანს მანქანების
მღერის ორგია,
გამოგონებათ ეცვლებიან
სიახლისენი,
პამირია თუ ჩიკაგოა,
ნიუ-იორკია.
ერთი ძლიერი ხმა გაისმის:
კმარა ბორკილი!
უკანასკნელთა
საზღვართა ხაზს
რომ ეძებს ხარბად,
რომ სურს გაზომოს
უფსკრულები
უშორეს მზეთა,
იმ სიშორეში
თუ ყველაფერს
გადააჭარბა,
აქ, ქვეყანაზე,
ჩვენს მიწაზე
ვერ შესძლებს ნეტა -
შეჰქმნას სუფევა
მხოლოდ შრომის
სიძლიერეთა?

***
რევოლუციონერის ხსოვნას

ირგვლივ ნისლი სუფევდა,
ვარდებს შხამი ერია,
მაგრამ წყნარად ამბობდი:
იყოს... არაფერია!

ყველაფერი ქაოსის
ნაპირამდე მივიდა,
მაგრამ ღელვას ეტყოდი:
დასცხრი... რა მოგივიდა?

და იქ, სადაც ცბიერნი
უგულობას ფარავენ,
შენ იცოდი ღიმილი
ისე, როგორც არავინ.

მათთან, ვისიც ცხოვრება
იყო ბედით გმობილი,
შენ ხალისით მიგქონდა
სული კეთილშობილი.

და ცხოვრება გიყვარდა,
როგორც ბრძოლის პიესა,
და გათრობდა ჰანგებში
მხოლოდ მარსელიეზა.

რა დღე არ გაიარე,
ხან - კარგი, ხან - მწუხარე,
მაგრამ სიკვდილის დღემდე
შენს გზას არ გადუხარე.

***
რევოლუციონურ საქართველოს

რევოლუციონურს, ჯერ არნახულს, ჯერ არგაგონილს,
უდიდესს თავის ნებისყოფით, გმირულს, უაღრესს,
თვალწინ გადაშლილ გარდატეხათ უდიადეს აზრს,
მრავალი ათას მტკიცე ძაფით დაკავშირებულს;
აღფრთოვანებას მასებისას, მილიარდიან
ძლიერ ტალღებად რომ მიღელავს ახალის ძალით,
უსასტიკესი დაჟინებით რომ ანგრევს კარებს
მილიონების უფართოეს ჰორიზონტებთან,
ნგრევას, ო, ნგრევას, დაუნდობელ ნგრევას ძველისას,
კარჩაკეტილი ცხოვრებიდან - გავიდეთ მზეზე.
ულმობელ ტრიალს ისტორიის მედგარი ბორბლის,
რევოლუციონურ საქართველოს,
ნახტომს უდიდესს, უზარმაზარს, განსაცვიფრებელს, -
რევოლუციონურს, ჯერ არნახულს, ჯერ არგაგონილს,
ვაშა, ამ ახალ საქართველოს, ვაშა, შენებას!

***
რევოლუციონური საქართველოს ცხოვრების ფურცლებიდან

იყო საქართველო მძიმე მონობაში -
ბატონი და ყმა.
შრომა უამური, ყოფნაც უამური,
გაწყვეტილი ხმა.
ფლობდა საქართველოს მკაცრი,
დიდმპყრობელი -
რუსთა მეფის დღე,
ციხე - საპყრობილე, სუსხი კატორღისა,
საღრჩობელათ ტყე.
მაგრამ მებრძოლები თავისუფლებისთვის
იმაღლებდენ ხმას.
რამდენ აჯანყებას, რამდენ შეთქმულებას,
აქ სწირავდენ თავს.
წარსულ შორეულში, ხალხურ აღელვების
აურიცხელ ჟინს,
ააბობოქრებენ რევოლიუციონურ
გრიგალების წინ.
აი, ცხრაას ხუთი, ცეცხლი გურიისა,
ვის არ ახსოვს ის...
როცა მსოფლიოში ქუხდა ეს სახელი:
გმირულ ბრძოლის დღის.
ცხრაას ჩვიდმეტიდან, ცხრაას ჩვიდმეტიდან,
ოქტომბერი ჰქრის,
სამოქალაქო ომს დროშით მეწამულით,
მიჰყვება ის გმირს;
გაჩნდა მშენებლობა სოფლად და ქალაქად,
ტომი იცნობს ტომს,
მშვიდობიანია ქვეყნად მშენებლობა,
ის არა ჰგავს ომს.
ძალა ახალგაზრდა სოფლად და ქალაქად
აღტაცებას ჰფენს,
დენა კულტურისა სოფლად და ქალაქად
სპობს წარსულის სენს.
შრომამ აიწყვიტა! თავისუფალია!
ის ისწორებს ფრთებს,
თავისუფალია, თავისუფალია!
იგი თავსა სდებს.
ეხლა ქალაქის და სოფლის კავშირია
და ვერასგზით ვერ
შესძლებს კაპიტალი ისევ დამონებას,
ჩანგო, სხვაფერ ჟღერ!
დღეებს პროლეტარულ დღესასწაულების
წინ ეშლება გზა,
პირველ მაისისთვის, როსმე გათენდება
ეს მსოფლიო ცა.
დღეებს პროლეტარულ სოლიდარობისას
ვინ აშორებს თვალს?
პირველ აგვისტოსთვის როსმე ეს მსოფლიო
გადააგდებს ხმალს,
დღეებს, პროლეტარულ თანასწორობისას,
ისევ ბრძოლის დღეს:
როსმე რვა მარტისთვის ქალი მსოფლიოში,
ნახავს თავის მზეს.
დღეებს პროლეტარულ სოლიდარობისას
როგორც ძმები ძმას
წითელ ახალგაზრდათ ინტერნაციონალი
ყველას აწვდენს ხმას.
ცოცხლობს ის კომუნა, ბევრგან რომ
დახვრიტეს,
ცოცხლობს იგი აქ?
ინდუსტრიალური, კოლექტივისტური
ხელში დროშა აქვს!

***
რეიმსი

ცისკრისას თოვლის
ეკიდა ქსელი,
იჩხვლიტებოდა
ყინვა, ვით ნემსი.

მოღუშულიყვნენ
ქუჩები სველი,
ბურუსში ძველი
ჩანდა რეიმსი.

თითქო სტიროდა
რეიმსის ზარი,
რომ ღიმილისთვის
დრო აღარ არი,

რომ მთელ ევროპას
ჩუმად ედება
რაღაც ახალი
თავგამეტება.

***
რეინი

შეღამებულ ჟრუანტელით
და კოშმარულ ძილით
ვერ ძლეული - კვლავ ამაყი
ყოფნას ვხვდები დილით.

არის მხოლოდ სინამდვილე
რომ არა ვარ ბავში,
რომ რეინიც მიდუდუნებს,
გახვეული შავში.

***
რეცეპტი

ავად გაგვხდიდა დრო, სისხლის წვიმა,
მაგრამ იმედმა კვლავ გაგვიღიმა.
მაშ გადარჩენის შევსვათ ჯარიმა:
კახური - ექსტრა, კახური - პრიმა!

ატმი-ატმიკუმ, კახ-კახურიკუმ,
ყველი-ყველიკუმ, პური-პურიკუმ,
მწვადი-მწვადიკუმ, შამ-შამფურიკუმ;
რეცეპტი - ექსტრა, რეცეპტი - პრიმა!

აი, მოძმენო, სიბრძნე დღეღამის,
აი, ლოზუნგი ქართული ჭამის.
მაშ, ვადღეგრძელოთ სიცოცხლე წამის -
სიცოცხლე - ექსტრა, სიცოცხლე - პრიმა!

***
რიონჰესით საქართველომ მონახა ახალი ხმები და სახეები

რიონჰესი თავბრუდამხვევი
გატაცებაა
რევოლუციონურ
ეკზალტაციით
გაჭრილ
საქართველოსი.
რიონჰესის ენა შეერთებულია
ჩვენს გულისთქმასთან.
ჩვენ გვინდა
ვიყოთ ისეთივე მოძრავი,
როგორც რიონჰესია,
თვით ცხოვრება
(რიონჰესს ვინ გამოჰყოფს
ცხოვრებისაგან).
საქართველო ჰქმნის
ახალ ფორმებს ცხოვრებისას
რიონჰესის ესკავატორებით.
საქართველო ჰქმნის
ახალს მტკიცე სიტყვებს
რიონჰესის
მთავარი ჯებირებით.
საქართველომ მონახა
ახალი ხმები და სახეები
რიონჰესის
მოცელქე ლამფებით.
საქართველო
გაგიჟებით დააწაფებს
სიახლეს მოწყურებულ
ახალგაზრდობას
ახალსა და უშრეტს
ენერგიას.

***
რიჟრაჟია, ჯერ ტრამვაი...

რიჟრაჟია, ჯერ ტრამვაი
არ გასცლია ლიანდაგებს -
ნიკოლაძე თვის შედევრებს
გულდადებით აქანდაკებს.
ამოძრავებს ქვას და თიხას,
მარმარილოს ძეგლებს აგებს,
მას აქებენ: და სწორია,
ყველას თავის საქმე აქებს.
მაცნობს, როგორც დეპუტატი,
თავის სოფლებს და ბანაკებს,
ვხედავ: ხელით იშვიათი
ჩემს ბიუსტსაც აქანდაკებს.
თან იგონებს როდენს, პარიზს,
ელისეის აგარაკებს.
ბოლო არ აქვს მის ხუმრობას,
ძველს იგავებს და არაკებს.
მიყვარს მისი საუბარი:
მშვიდი და გულგაშლილია,
როს საგანი საუბარის
ქეთო მაღალაშვილია.

ატელიეს არ შორდება
შრომის გმირი, ფიცხი მოსე.
ახალ საქართველოს აგებს
მისი ფერი და ნახშირი,
მიმოფინა სურათებით...

წყნეთის ქუჩით, სადაც წინად -
შევხვდებოდი შიო მღვიმელს,
სად მოხუცი ახალგაზრდას
მაგებებდა მე მხნე ღიმილს, -
მიწოდებდა მედგარ მთესველს,
ტკბილი იყო სიტყვა იმის:
აღარა მყავს მეგობარი -
ახალგაზრდა ჩანგის სიმის!
მივალ დილით, ჯერ ტრამვაი...

რომ გავცილდი ვირის ხიდეს -
სად ბევრი სწუხს, რომ თბილისმა
აღარ იცის ძველებური
ჭიდაობა და თილისმა.

და როცა ის რუსთაველის
ქანდაკების ამბავს მოყვა -
ატელიეს შემოვიდა
ჩვენი პავლე ინგოროყვა!
დინჯი, რომლის მსგავსი ბევრი...

***
რისთვის ჩაუწყდა...

რისთვის ჩაუწყდა
ხმა გაბზარული
მას, ანგელოსი
თუ დემონია?
მისთვის, რომ მოდის
პროლეტარული
ლიტერატურის გეგემონია!

***
რისთვის?

Lasciate ognisperanra vo! chʼentzate*
დანტე

სევდიანი და დაღვრემილი ვიდექი ობლად,
ჩემი დემონი ხარხარებდა ჩემსვე მახლობლად.
„თუნდა მოკვდეო“, გაცხარებით დაიხრიალა,
გამომაცალა სასიცოცხლო გრძნობა და ძალა.
ეს მახსოვს მხოლოდ, ბუჩქში გავწევი
და ბალახებში თავი ჩავღუნე,
გრძნობით კი კარებს ჯოჯოხეთისას
მივადექი და დავაკაკუნე.
გამომაფხიზლა იმავ დემონმა
იმავ ფიქრისთვის, იმავ კვნესისთვის,
მან ჩემს თვალებში ამოიკითხა
საბედისწერო - „რისთვისო, რისთვის?“
მას აქეთია მე ჯოჯოხეთს სულით ვატარებ,
მას აქეთია ვცოცხლობ მხოლოდ დემონთა ცისთვის,
ღამეს ვათენებ და დღის ციმციმს ისევ ვაღამებ,
თავში კი ისევ მიტრიალებს: „რად ვცოცხლობ, რისთვის?“

***
რისთვის? (რისთვის ყრმობაში)

რისთვის ყრმობაში ვხედავდი მეტად
უფრო მშვენიერს - ვინემ საზიზღარს?
რისთვის ბუნებამ მშობა პოეტად,
რომ გავყოლოდი ოცნება-სიზმარს?

რისთვის სიცხადეს, ცივს და უჯეროს,
ვეძახდი მხოლოდ დღეთ ნათილისმარს,
იმ სიყვარულსაც ვინ დაუჯეროს,
არ დაუჯეროთ არასდროს სიზმარს?

მახსოვს მე ერთი ძველი არია,
ეხლაც რომ გული იგონებს ცისმარს,
ქვეყნად ყოველი დღე სიზმარია
და სინამდვილეც მიჰყვება სიზმარს.

***
რიცა

აფხაზეთს არის
ერთი ტბა: რიცა.
და იქ ხომ გვახსოვს
შენცა და მეცა -
ზეცა, ვით ზეცა
და არა მიწა,
მიწა ვით მიწა
და არა ზეცა.

იმ მიწაშიაც
ფრთების მოკვეცის
ატანაც შევსძლო
იქნებ, ვინ იცის,
მიწის, ვით მიწის
და არა ზეცის,
ზეცის, ვით ზეცის
და არა მიწის.

ოჰ, გამახსენდა
ჩანგი. და მეც ის
შარავანდედათ
მაგებებს ციმციმს -
მიწის, ვით მიწის
და არა ზეცის,
ზეცის, ვით ზეცის
და არა მიწის.

აქ ყინვებია,
ლამაზო რიცა,
შენი ჭავლი კი
სიზმრებს მიეცა -
ზეცა, ვით ზეცა
და არა მიწა,
მიწა, ვით მიწა
და არა ზეცა.

***
რკინის ანგელოზი

სმენა, გაგონება!
რკინის ანგელოზი,
სადაც ტრანშეების
ლაბირინტებია,
მძლავრი შთაგონება
მიკელ-ანჯელოსი
სისხლის მდინარეებს
გადარინდებია.

სმენა, გაგონება!
რკინის ნიობეამ
ომის ბრჭყალებიდან
დასძრა მონბლანები,
რაა დაღონება?
კაცობრიობაში
ჰოსპიტალებიდან,
ჰაეროპლანები.

***
რკინის მკვნეტელი...

რკინის მკვნეტელი, რკინის მტეხელი -
აი ვინ არის შინატეხელი.
მას უყვარს ღვინო ტკბილად სასმელი.
ჩაქუჩი, წიგნი და ფეხსაცმელი.
როდესაც ხელში ჩაქუჩს აიღებს,
თუ რომ წვიმაა - ის გადაიღებს.
როდესაც ხელში წიგნი ექნება,
იცის სიცოცხლის გზა და შეგნება.
მაგრამ როდესაც გადაჰკრავს ღვინოს,
მასთან რომელმა არ მოილხინოს?
დასძახებს ლექსებს, მომეცით ხელი.
აი, ვინ არის შინატეხელი.

***
რკინის ჯაჭვით

ნათქვამია, ყოფნის გემზე,
რომ მოსკდება წვიმა-ქარი,
რკინის ჯაჭვით გულს მიიბას
მეგობარმა მეგობარი.

სხვანაირ დროს მწარედ ჩაგრავს
ზოგს სიცივე, ზოგს ობლობა;
ზოგის მეგობრობას სჯობნის -
ღვთაებრივი მეზობლობა.

ცხოვრებაში ყველას კარგი
აქვს რაიმე სახსოვარი,
ზოგს ყვავილი უდევს წიგნში,
ზოგს ფერადი ნაქსოვარი.

მეც წიგნს გიძღვნით, ვინაიდან
რაც კი მახსოვს ეს სოფელი,
არ მინახავს თქვენისთანა
გულკეთილი მეზობელი.

***
როგორ არ გახსოვს ბავში აღტაცებაში მყოფი

როგორ არ გახსოვს ბავში
აღტაცებაში მყოფი?
ეხლაც ისაა, მაგრამ
უფრო დიდი და ავი,
ნაღდმა შესცვალა თოფმა
მისი საბავშო თოფი,
დიდმა შესცვალა ქარმა
მყუდრო ნიავთა ნავი.
იქცა მშვიდობის წამი
შურისძიების წამად,
მუხლი პატარა ბავშის
ეხლა მგლისაა მუხლი!
წინად რომ ჰქონდა გული
ამ გარდატეხის ჟამად -
იგი ფოლადათ იქცა
და თავს არავის უხრის.

***
როგორ არ იცით, თუ რა ძალაა

როგორ არ იცით, თუ რა ძალაა
შრომაში, მარად დაუთრგუნველი,
კარგია შრომა ახალგაზრდული,
თავგანწირული და უზრუნველი.
იმედი კიდევ, ბევრი იმედი,
გზა სხივოსანი მომავალისა,
ეს სამუდამო აღტაცებაა
დაუთრგუნველი შრომის ძალისა.
მწარე წარსულო, იგრძენი - შენი
გადამტყდარია ბედითი მშვილდი,
აწმყო შრომაა და, მომავალო,
შენ მხოლოდ შრომას დაუმორჩილდი.

***
როგორ ებრძოდენ ზარებს ზარები

ეს მე ვარ, ქარი, ეს მე ვარ, ქარი,
დავქრივარ ბარად, ვოცნებობ მზეზე...
ერთმევა ფერი ყვითელ არეებს...
მე დაჭრილი ვარ, როგორც აფთარი.
აცივდა გარეთ, დაცავივდა ფარჩა,
აწვიმდა ყველგან, შხამთა მიზეზი:
მანტიით მხრებზე, თეთრი გვირგვინით,
ელვარე გზებით მოდის ზამთარი!
დამჭრეს! ეს მე ვარ! ეს მე ვარ, ქარი.
გამიღეთ კარი, გამიღეთ ჩქარა!
მე მომდევს ცივი საშინელება,
მე მომდევს ჩემი ცოდვილი გული.
ჩემთვის უცხოა სითეთრის რკალი
და ნათელივით არის აშკარა,
იუდას სახე, კაენის ლანდი
და ღამეების შავი გუგუნი.
მოდის ზამთარი, მოდის სიცივე,
მოდის სიკვდილი... ჰე, ლურჯა რაშო,
მედგრად, კივილით მოედე ტყეებს...
უსწორო იყოს შენი ავდარი!
შენთვის სამოთხედ გადაიშლება
ღამე უვნებო და ურიჟრაჟო.
ეს მე ვარ, მე ვარ, ეს მე ვარ, ქარი...
მე დაჭრილი ვარ, როგორც აფთარი.
მე ისევ მიყვარს დაღლილთა ცრემლი
და ბრძოლა, ბრძოლა მოუსვენარი,
ქარიშხლიანი მეხი და ელვა,
რისხვით მრისხანე ტალღებთან შებმა,
ყელამდე მოსულ ვარდების გროვა
და დამსხვრეული სწორი კენარი...
სხვა სიყვარულის მოგონებები,
დაე, აღმინთონ მოგონებებმა.
სანამდე დროშებს ეძებდა თვალი,
დროშები ქარში გაშალეს უცებ!
დღითა და ღამით, დღითა და ღამით
გრგვინვით ებრძოდენ ზარებს ზარები.
მოსკდა კიდეებს, გასცდა ნაპირებს
და გრიგალივით მოედო ქუჩებს,
სისხლის, ტალახის, ცეცხლის და წყალის
ზვირთი, ყველაფერს ნაზიარები,
იდუმალ ფიქრთა ჯაჭვაწყვეტილი,
აღელვებული მორევის ქაფი,
არეულ ჯურღმულთ აღმოჩინებით,
სავსე საზარლად მცურავი მკვდრებით -
მოედო ქალაქს, მოედო სოფლებს,
ისევ მონახა ბნელი სარდაფი.
შებოჭა ერთი მძლეველი ძალით
და გადალეკა აღფრთოვანებით.
დაეცა კრემლი! და ნაფოტებად
იქცა წარსულთა ტანჯვათ მიზეზი.
მე ვალმოხდილი ისევე ველი,
როგორ მოჰყვება ავდარს ავდარი.
ეს მე ვარ, მე ვარ, ეს მე ვარ, ქარი,
ვისვენებ ახლა, ვოცნებობ მზეზე,
ერთმევა ფერი ყვითელ არეებს
და მოკლული ვარ, როგორც აფთარი.

***
როგორც აჩრდილი

როგორც აჩრდილნი - დაღალულნი დავდივართ ქვეყნად
და არემარე, თვით ცის სივრცე მოსილა ბნელით.
ცისა დასავალს გავცქერივართ... უკანასკნელად
დღე იქ გაგვიქრა და ახალ დღეს კი აღარ ველით...
ვის შეუძლია, ბედნიერად რომ იგრძნოს თავი,
ან ჰაეროვან პეპლების გუნდს ვინ შეაჩერებს?
წუთი, რომელსაც სიხარულის ნაყოფი ჰქვია,
თავიანთ ფრთებქვეშ ბედნიერად ვის დააბერებს?
ახალგაზრდაა მეტისმეტად კაცთა იმედი
და მოხუცია საიმისოდ ეგ ჩვენი გული.
ოჰ, იყვეს აგრე... ბედი სწერდა ალბათ ამ სტრიქონს,
ბედი, უმიზნო ჩვენი ყოფით განდიდებული.
და თუ წამება გაჩენილა კაცთ ჯოჯოხეთად,
მე მსურს ეს ხვედრი, სევდიანი, თან წავიყოლო;
ვიცი, ბოლო აქვს ქვეყანაზე ყოველგვარ სახეს,
მაგრამ წამებას, ჩემს წამებას კი არ აქვს ბოლო;
მე ვეძებ მასში თავისებურ ბედნიერებას,
იგი სავსეა ძლიერებით, ვით ცეცხლის ქურა...
რომ კვლავ შეეძლოს განმიახლოს ძლევის სიმღერა,
რაც სინამდვილემ წამართვა და გამინადგურა.

***
როგორც ზღაპრული მზეთუნახავი...

როგორც ზღაპრული მზეთუნახავი,
თვლემდა ჭაობქვეშ ძველი კოლხიდა.
შენ მას წარსულის ქერქი აჰხადე
და შენც გამოხველ შენი ქოხიდან.

ბატონის კარზე ხარკს რომ იხდიდი,
სახლში უპუროდ გისხდნენ ბალღები.
შინ ბრუნდებოდი ღონემიხდილი,
შენთვის ამაო შრომით დაღლილი.

***
როგორც კი დილა გათენდება

როგორც კი დილა გათენდება ცისკრის ბურებით,
მთელი დღე ყველა ხევებში ისმის,
რომ თქვენ მინდვრებში მიეშურებით -
რომ უმანკოა თქვენი კისკისი.
მწარე სიცხისგან დაგიფარავთ ქუდი ჭილოფის,
სამოსი რაა? უბრალო ჩვარი!
არ გეშინიათ არც ეკლების, არც დაღლილობის,
უფრო კარგი დღე ქვეყნად არ არის.
თქვენ, ახალგაზრდა გატაცების უმანკო თასი
ნაზ და ცბიერი სიტყვების მახეს,
ამ ჭრილობისგან ყველამ იცის სიცოცხლის ფასი...
შეხედეთ თვალებს, შეხედეთ სახეს,
ამაო არის უსულგულო ზრუნვა და შრომა -
აი დღეებს რა აიადონებს.
ტყეთა კაბების ყვავილოვან ნაოჭთა კრთომა,
რითაც არ რთავენ თვითონ მადონებს.

***
როგორც მენავემ ძველი სანავე...

როგორც მენავემ ძველი სანავე,
ვით გულმა გული და მკლავმა მკლავი,
ისე პირველი ნახვისთანავე
ვიცანი ჩვენი მდინარის ნავი.

ჩემი ყრმობის ხნის, დიდი ხნის წინედ
ამ ნაპირებმა, სავსემ მწვანეთი,
იცოდა, საჭევ, რა გულმოდგინედ
დავიმეგობრეთ ჩვენ ერთმანეთი.

ნეტა ამ ნავში დამაძინა და
გამომაღვიძა ასი წლის გარე -
მანახვა: რა მხრით, როგორ ინათა
და როგორ ნათობს აქ მზე და მთვარე.

***
როგორც სატანა

ყური დამიგდე.. ყოფნის ზვირთებმა
ქარიშხლის ქარ-ცეცხლს გადამატანა..
მე გამიტაცეს სევდიან ხმებმა...
მე, პოეზიის ბნელი სატანა.
ვით ქარიშხალი ყრუ უდაბნოში
დავქროდი ქვეყნად და სულთა თანას
ვმღეროდი და ხმა ისმოდა ბრბოში:
„ყური დაუგდეთ, მღერის სატანა“.

***
როგორც სიზმარი

კვლავ  მომაშუქებს მზე  სიმტკიცეს დს  დარიგებას,
ბოლო არა აქვს  ოცნებათ დენას,
მე კარგად ვიცი, ვერ  ახერხებს სითყვის  მიგებას
ჩემი  წარსულის მჭერმეტყველ ენას.

იყო  ცხოვრება შხამიანი და  მოსისხარი,
ღამეა იგი თუ დღე  ცისმარე.
წელიწადთ რიგი  საშინელი და  საზიზღარი
გადვიდა, როგორც ავი  სიზმარი.

***
როგორც სინათლე მოხეტიალე

როგორც სინათლე მოხეტიალე,
გადივლის თვალწინ ოცნებათ გუნდი,
მოჩვენებებში და სიზმარცხადში
ჩაახვევს ფიქრებს ღამის ბინდბუნდი.
ამ ბინდბუნდშიაც ნაზ ფრთაშეხებით
სიცხადის შვილი, ტკბილ დღეთა კრება,
როგორც სინათლე მოხეტიალე,
ისე გადივლის, ისე გაქრება.

***
როგორც წუხილი არაგვის კიდის

როგორც წუხილი არაგვის კიდის
იყო ზვირთები ფაზისის ჩქარის,
გაჩნდა წუხილი ეფემერიდის
და რუსთაველიც იმ დღის არ არის?!
სანახაობაც შეიცვლის რიდეს,
ძველი თაობა თანდათან მიდის,
როგორც წუხილი არაგვის კიდის,
როგორც ძახილი ეფემერიდის.

***
როდესაც მთვარით...

როდესაც მთვარით დაპყრობილ ვიქმენ,
მე შემომესმა შენი კისკისი.
მოვარდნილ ელვის გადაიზნიქენ:
ხეები, წყალი და ბილიკიც კი.

გულში იგივე ცეცხლი დამირჩა,
შენ გაზაფხულზე მოხვალ ასევე,
მტრედი, რომელიც მე გადამირჩა,
ლექსთა გუნდებად შემოგასევენ.

***
როდესაც ყველას სძინავდა

ბინაზე ვბრუნდებოდი ღამით,
როდესაც ყველას სძინავდა;
ჩვეულებრივად,
უნდა ავსულიყავი მთაზე
და გზაში მთელი საათობით
შემეძლო მეოცნება,
ფანტომივით მსუბუქი
ქალაქით.
მოფენილა ელვარე სანთლები.
ეხლა მძინარე,
როგორც სპეტაკი და ცისფერი
მდინარე,
სარკესავით ნათელი,
მბრწყინავი, როგორც გასრესილი
ციცინათელები.
მომხიბლავი ხაზებით,
როგორც ფეხით ჩატეხილი
ყინული,
ან ზამთარში ფანჯრის მინებზე
აყვავებული,
ფეერიული ყინვა,
რომელიც ასეთი სიყვარულით
უყვარდა ვრუბელს,
გენიალურ პალლადინს
დემონისა და
ცისფერი გედის.

***
როდესაც ხალხთა ჟრიამულში...

როდესაც ხალხთა ჟრიამულში დავიკარგები,
რომ მოვიპოვო კაცთა შორის თავშესაფარი,
მაშინ ქნარი სდუმს, სდუმს, სიჩუმეს გარემოუცავს,
მწარე ნაღველით ავსებული სდუმს ჩემი ქნარი.

როდესაც მტრობა, შური, დევნა ირგვლივ მეხვევა
ზედ გულზე მაძევს სასიკვდილო სევდის ლახვარი,
მაშინაცა სდუმს ჩემი ქნარი სევდით მოცული,
მწარე ნაღველით ავსებული სდუმს ჩემი ქნარი.

როდესაც მოძმეთ სურთ ცოცხლადვე დამასამარონ,
სურთ, რომ შეღებონ ჩემი სისხლით წამების ჯვარი -
იმ დროს ქნარი სდუმს და სიჩუმეს გარემოუცავს,
მწარე ნაღველით ავსებული სდუმს ჩემი ქნარი.

მაგრამ, როდესაც გავშორდები ქვეწარმავლობას,
სულს არ მიხუთავს უმიზნობის ქსელი საზარი, -
განვლილს იგონებს ჩემი ქნარი აზვირთებული,
აზვირთებული, აღტყენილი ჟღერს ჩემი ქნარი.

როცა ხალხში ვარ - მეკარგება რწმენა, ხალისი,
როცა მარტო ვარ - მაქვს სამგოსნო წმინდა ტაძარი:
ტყე, მინდორ-ველი, მთის წიაღი, კლდის ნანგრევები
და ჩემი ქნარი, მარტოობით შექმნილი ქნარი!

***
როდის ენანება წუთისოფლის დატოვება?

ამჩნევთ, რაოდენ იყო ამ კაცში სიცალიერე გამეფებული?
რაოდენ იყო უშინაარსო ცხოვრება ქვეყნად გატარებული?
სახელი ჰქრება. სიცოცხლეც ჰქრება, როცა იგონებს უმიზნო წარსულს,
მას ენანება წუთისოფელი, როს ყოველივეს ხედავს გაძარცულს.

***
რომ არ ვიცი, რა დავწერო...

რომ არ ვიცი, რა დავწერო,
რომ არ ვიცი, რა ვიმღერო,
გული არ მაქვს, რომ ისევე
ავიღელვო, ავიძგერო!..
და როდესაც განახლდება
ჩაბნელებულ გულისძგერა,
ნიაღვარად გადმოსკდება
ჩემი კვნესა და სიმღერა,
მანამდე კი, ჩემო კარგო,
რა გიამბო, რა გიმღერო,
არც გული მაქვს, რომ ისევე
ავიღელვო, ავიძგერო!

***
რომანსი

ცელქი ნაკადი
ნორჩ ყვავილს მკერდს ჰბანს,
ჰკრეფს ცის ლაჟვარდი
ფიქრთა შადრევანს.
ორი ვართ ველად,
ტოკავს ბუჩქნარი,
და მიმზიდველად
გვცემს ვნების ქარი.
ოდეს სიო მთის
არხევს შენს დალალს...
სთქვი, სევდა რისთვის
დაგციმციმებს თვალს?
სცოცხლობ და სხვებში
ვერ ვპოვებ შენს ცალს,
მოკვდები - მკერდში
ჩავიგებ ხანჯალს.
მტანჯავდა სევდა
დამწველ-მდაგველი,
ნაღველი მლევდა,
მწარე ნაღველი.
აწ ამოგვიღონ
გრძნობა თანდათან...
რაც სურთ, ის გვიყონ...
რაც სურთ, ისა სთქვან!

***
რომანსი

გელოდი, სატრფოვ! ტანჯვა-შფოთვაში
მე გავატარე ღამე წყეული,
ბედნიერება ახლო მეგონა,
ლოდინად ვიყავ გადაქცეული...

ფეხის ხმას მოვკარ ქუჩაზე ყური,
გული აღმეგზნო და ავკანკალდი.
სწრაფად ოთახი გავაჩირაღდნე,
მაგრამ, ღვთაებავ, შენ არსად სჩანდი...

გათენდა კიდეც... მაშინ გავიგე,
რომ შენს ნაზ მტრფობელს უნდობლად მცდიდი,
მხურვალედ ზეცას მივაპყარ თვალი,
პირ-ქვე დავემხვე და ავქვითინდი...

***
რომელი საათია?

ახლა, რა თქმა უნდა, ძლიერ გვიანაა.
გულში მწუხარებამ ღამე გაათია…
მაინც არ მასვენებს მწარე სინანული,
რომელი საათია? რომელი საათია?

ვდგევარ ფანჯარასთან, ღამე არ იცვლება,
მთელი შემოდგომა თავზე დამათია.
ახლა მხოლოდ სამი იყოს, შეიძლება.
რომელი საათია? რომელი საათია?

სამის, შეიძლება, არის მესამედი,
მაგრამ გაიხედავ, მაინც წყვდიადია,
კივის სადგურიდან ზარი მეცამეტე -
რომელი საათია? რომელი საათია?

ფიქრში გახვეულა ბნელი დერეფანი,
ღამის მეეტლე რომ ვეღარ დაატია.
ისევ ნერვიულად რეკავს ტელეფონი,
რომელი საათია? რომელი საათია?

ღმერთო, როგორ მოხდა, წვიმა მოსისხასი
თითქო შეუწყვეტი კუპრის ნაკადია,
აღარ გათენდება ღამე საზიზღარი!
რომელი საათია? რომელი საათია?

იყო შარლ ბოდლერი: “მწარე და ძვირფასი
თრობის საათია, ღვინის საათია!” -
ასე იძლეოდა პასუხს შეკითხვაზე:
რომელი საათია?

***
როცა აკტეონი, ძეჲ არისტეას

როცა აკტეონი, ძეჲ არისტეას,
ლაღად მიდიოდა ტყეში სანადიროდ,
უცებ დაინახა თეთრი არტემიდა,
თავის ნიმფთა შორის იგი ბანაობდა
ძველი პართენონის მსუბუქ ნაკადებში.
შედგა აკტეონი, თვალნი დაებინდნენ.
იგი მოჯადოვდა უცხო სანახავით.
მაგრამ ის დასაჯა იმავ ღვთაებამა:
იქცა აკტეონი ირმად მშვენიერად,
ძაღლებს აკტეონი მსხვერპლად შეეწირა,
იგი დაეფლითათ ძაღლებს იმისსავეს.
ვიცან, გალაკტიონ, შენში აკტეონი -
შენ გსჯის ყოველივე, როგორც სიყვარული.
შენგნით დაწვრთნილები ყეფენ მოუსვენრად -
ისევ შენთვისსავე - ავი ძაღლებია.

***
როცა ანტანტა...

როცა ანტანტა შეუდგა სამხარს,
საღამო იყო
ჩუმი და სადა,
მათი სტუმარი
გასცქერდა სამხრეთს
და უჩვეულო
ძალავდა მადა.
როს გაათავა
ულუფა თავის,
სხვების ულუფას
გაუსვა ხელი.
თვალები მისი
ცქერაა სვავის,
სულ გადაყლაპა
და კიდევ ელის.
ანტანტამ ქვაბებს
მოხადა ქაფი,
წვნიან ჭურჭლებით
აივსო ველი,
სტუმარმა თავის
შეხრუპა ქვაბი,
ეხლა ანტანტის
ქვაბთ მიჰყო ხელი.
გაოცებული
იდგა ანტანტა:
ეს ბუმბერაზი -
ვინ მოერეკა?
მაგრამ სცდებოდა
მიუტევებლად.
სტუმარმა მან სთქვა:
ვარ - ამერიკა!

***
როცა ბულბული განთიადისას...

როცა ბულბული განთიადისას
ტყეებს და მინდვრებს მოჰფენს თავის ხმებს
და აღგზნებულად სადმე ბუჩქებში
შაშვი ჩაიკვნეს-ჩაიჭახჭახებს,
როცა ტოროლა ლაჟვარდ სივრცეში
კამარას შეკრავს, შეინავარდებს,
ეშხით დახედავს მინდორს დაფენილს,
შემდეგ წკრიალით შეუწყობს ჰანგებს.
როს ნაკადული მაღალს კალთებში
გზას მიიკაფავს, ირხევა, სხლტება,
რა გენაღვლებათ, მეც იმათ შორის
მქონდეს მცირედი თავისუფლება!...

***
როცა გარშემო ღამე...

როცა გარშემო ღამე ბნელია,
თეთრო ყვავილო უცხო მდელოსი,
გგრძნობენ, გფიქრობენ და მოგელიან
შენ პოეტები საქართველოსი.
უცხო ასულო, ვიქნებით თქვენი
პალლადინი და მარად ძმობილი,
მხოლოდ გიყვარდეთ ამდენის მთმენი
ოცნება, ორად გულგაპობილი.

***
როცა გარშემო ღამე ბნელია...

როცა  გარშემო ღამე ბნელია,
თეთრო  ყვავილო უცხო  მდელოსი,
გგრძნობენ,  გფიქრობენ მოგელიან
შენ  პოეტები საქართველოსი.

უცხო ასულო,  ვიქნებით თქვენი
პალადინი და მარად  ძმობილი,
მხოლოდ  გიყვარდეთ ამდენის მთმენი
ოცნება ორად  გულგაპობილი.

***
როცა დაეცა შური...

როცა დაეცა შური ბინდისა,
დამძიმებული მუქი ხავერდით
ამართულიყო ის მთაწმინდაზე
სიკვდილის გვერდით.
სვამდა ამ წვიმას მრავალი თესლი,
რომ გაზაფხულზე ყვავილთა ველად
ამოსულიყო ზღვა ულეველი,
ახალ მთესველად.

***
რური

რური! რამდენ რამეს ამბობს
მხოლოდ ერთი სიტყვა: რური.
ქვანახშირის მრავალ ამბავს
თან სდევს ბრძოლა უამური.

რა ოფლის და სისხლის ღვრაა,
რა ხვნეშაა განახშირი,
აქ მტაცებლის ოცნებაა:
ქვანახშირი! ქვანახშირი!

ჩვენს მთებში კი გმირი შრომის
გზით გვირაბს რომ დახაროდა -
მას ბელადის სახელობის
ქვანახშირის მაღაროთა.

უთვლის სამას პროცენტს გეზი
თვიურ გეგმით ამონაგებს,
ეს საქმეა უდიდესი
და ამ გმირსაც საქმე აქებს!

ჩვენში შრომა დიადია,
სასახელო, საამური,
არა სისხლის ნაკადია,
ან საარი, ანუ რური.

ჩვენში სიხარულის ზღვაა
აღტაცება განახშირი -
დიდ შენობის ერთი ქვაა
და აგური - ქვანახშირი.

***
რუს პოეტს

ნიაღვარივით მოსკდა ზღაპარი
შორეულ ქალის, მომაკვდავ გედის.
ჩვენ სივრცეებში ვართ თანაბარი,
პალადინები ერთი იმედის.
თითქო ერთგვარად ხედავდა თვალი,
დაბინდებული ნისლით და ყინვით,
და ერთნაირად ვიყავით მთვრალი:
შენ - შენი თოვლით, მე - ჩემი ღვინით.
მივმართავ ბალმონტს, მივმართავ ბელლის,
რომ არ გვაშორებს მხოლოდ სართული,
უდაბურება კალუგის ველის
და მწუხარება ჩვენი, ქართული.

***
რუსთაველი პარიზში

ეს წელი ჩემთვის
არის კანდელი
უფრო ელვარე,
ბადრი, წითელი,
უფრო მხნე, ვინემ
გზა შარშანდელი,
თუმც არა როგორც
შარშანწინდელი!

ეს წელიწადი
და ეს საათი
შარავანდედი არის
მთელ დროთა!
ეს არის შვიდას
ორმოცდაათი
წლის მოზღვავება:
ეს არის შოთა.

უმშვენებს კედელს
სურათი მისი
ერთს პოეტს, ვინაც
ქართლში ყოფილა.

რა საოცრებებს
ფარავს პარიზი,
ქვეყნად ყველაფრით
უკმაყოფილო.

***
რუსთავი

თვით ფოლადი ჟღერს, მღერის:
ვით არ მოელხინება -
აქ არავინ ერთ ადგილს
არ დგას, არ იყინება.

რუსთავსაც მზე უკეთეს
მერმისისთვის ინახავს,
მომავალი მხარისა
მრავალ გზას დაინახავს!

***
საახალწლო

განახლების დადგა ხანა,
ახმაურდა ხალხი,
ქარხანასთან მიდის ყანა,
გაქრა ძველი თალხი.
ძველებურად ქარს არ ატანს
მასა თავის შრომას,
რკინასა სჭედს, თუ თხრის მადანს,
არ ივიწყებს, რომ მას
ურჩევს ყველა გაფრთხილებით
მანქანასთან დგომას,
ხელი უწყოს განახლების
გადიდების ზომას.
ასი წლით წინ წაიწია
სულ ერთ წელში მხარემ,
ჯერ სად არის! უსივრცოა
ჩვენი წინსვლის არე.
მტერი ღრინავს, მაგრამ საქმე
წასულია მათი.
აფრიალდეს დროშა მშვენი,
ძირს ჯვარი და ხატი,
რომ გვბაძავდეს მთელი ქვეყნის
პროლეტარიატი!
მაშ წიგნებთან, მაშ წიგნებით
შევხვდეთ ამ წელს ახალს,
მივყვეთ დროშას ოქტომბრისას,
უძლეველს და მაღალს.

***
საახალწლო ეფემერა

ღამის წყვდიადში მე შემომესმა,
სურნელი ნაზი, თვალგაპობილი.
გრიგალმა ცივმა და უშორესმა
კართან მოაგდო ავტომობილი.

გაჩერდა ორი ყვითელი თვალი
და შეშინებით დაკრთენ ჩრდილები,
კარებთან კივის წარსულის ვალი:
მუსიკა, ღვინო და ყვავილები!

და პოეზიის ნათელი დროშით
იხავერდება ოცნება ჭრელი,
რომ სხვა მოცარტით და დელაროშით
ვიხიბლებოდე მე, მენესტრელი.

აღტაცებების რეკავდეს მინა
და სიხარულის იყოს ღილები,
Flor extra fina, flor extra fina!
მუსიკა, ღვინო და ყვავილები.

შიშით ატირდა კლავიში ერთი,
კლავიატურის გულში მკივარი,
ოდეს ცეცხლივით დიდი კონცერტი
მოედო თეატრს, ვით სატკივარი.

მრავალ წამწამებს და მრავალ ისარს
გრძნობს დაღალული თვალი თეატრში
და ედარები მზეს ნამაისარს,
მაღალ ლოჟიდან შენ, ბეატრიჩე!

სული გაქანდა ზღვაში მოტივედ,
თითქო ქაოსის ნისლში შეველი
და ატივტივდა იქ ნაფოტივით
კლავიში ერთი, შეულეველი,

რომ დავიწყება შემეძლოს რითმე!
რომ გადაკარგვა შემეძლოს სადმე!
რომ მაპოვნინა მე შენზე რითმა!
რომ ასსონანსი ღიროდეს რადმე!

კვლავ მონად ვყავარ თეატრის ვარდებს,
ღამეს, სითეთრეს, ვაზას, მაგიდებს,
კარგი ქალების სიცილს უდარდელს,
ელვარე ლალებს და ყელსაკიდებს.

ისევ დენდიზმი! სიტყვის ბროლებით
ეშვება ფარდა. მიდის სტუმარი,
თეატრი ხდება ლურჯ გაზოლებით
უდაბნო ყვავილთ ნასამუმარი.

პატრონი იყო დემონთა წარბის,
ვისაც სარკესთან მოწყდა საყურე.
აბნელებს სანთლებს, ალაგებს დარბაზს
და მშვიდათ მიდის მოსამსახურე.

უკანასკნელი იყო ეს ლხინი,
მის ხსოვნად სული მარად ევნება,
მთვარე - ღრუბლების თეთრი პინგვინი
და ბაღის მძიმე აშადრევნება!

აღტაცებების რეკავდა მინა,
და სიხარულის იყო ღილები,
Flor extra fina, flor extra fina!
მუსიკა, ღვინო და ყვავილები!

***
საბჭოთა ხალხის გმირული...

საბჭოთა ხალხის გმირული
ეპოქა სჭედავს ხელოვანს.
იგი გმობს, გულმოპირული,
სიცოცხლეს არსახელოვანს.

კარგია ლექსი მაშინ, როს
ნათელია და ხალხური,
არ მოაკლდება არასდროს
მასსის მღელვარე თვალყური.

სიმართლე, წრფელი იდეა
აი, რა არის პირველი!
გრძნობა კი დიდი ხიდეა,
აზრთან ბჭით გადამკირველი.

მაშ, შენი ზვირთი რას იცდის,
სიმღერავ, გულში ფარულო!
აქუხდი! მოგვეც არტისტის
განცდები სასიხარულო!

***
საგურამო

ცხოვრება, როგორც ცინიკი - ღორი,
მსგავსება რუმბის,
გთხოვს, გეხვეწება იგემო ტბორი -
ჩაეშვა წუმპეს.

სახე ნერონის თუ თემურ-ლანგის
კედლით გიღიმის,
ის სიმბოლოა გულწრფელი ჩანგის
გაწყვეტილ სიმის.

არ მოგცემს საშველს, სანამ თავისთავს
არ დაგამსგავსებს.
მსურველი სადმე ფეხი დაგიცდეს
და მოჰყვე ხავსებს.

***
საგურამოს ჭიჭინობელა

მარიობისთვის სიცხევ,
მზერით დამწველო გულის,
შენ გადარბევას იწყებ,
ხოდაბუნის და ხნულის.

მაგრამ რად დამავიწყე
შენი ჩაკონვის წყურვილს,
მარიობისთვის სიცხევ,
მზერით დამწველო გულის;

მარიობისთვის სიცხევ,
მზერით დამწველო გულის.
მზით გაიჟღენთა სივრცე
მინებებული სურვილს.

დასაბამიდან მიწყივ -
გავარვარება რულის.
მარიობისთვის სიცხევ,
მზერით დამწველო გულის.

ჭიჭინობელავ, იწყე
ძველი სიმღერა რულის:
მარიობისთვის სიცხევ,
მზერით დამწველო გულის.

მარიობისთვის სიცხევ,
მზერით დამწველო გულის:
ო, ერთხელ მაინც მითხარ:
შენთან შეხვედრა მწყურის.

***
სად დასასრული იყო

სად დასასრული იყო
ვიწრო, უცნობი ქუჩის,
იდგა სანთლების ჯიღა,
და ქანდაკება თუჯის.
ყრიდენ სანთლები ზოლებს,
ჰქროდა სიცივე ბინდის,
და იგონებდენ მოლებს,
როგორც დაწყევლილ სინდისს.
იდგა გაშიშის სევდა,
მწარე, ნისლივით ვრცელი,
მას ბურუსებზე ხვევდა
თეთრი ობობას ქსელი.
თითქო მოინგრა ზეცა
სისხლის, სიცილი ლოთის,
თითქო მალული მხეცი
უფსკრულებიდან მოდის.
მოდის ბურანი ხანთა,
მას ბატონობა ანდენ,
სად ყვავილები სჩანდა
და დემონებიც სჩანდენ.
ვით დამსხვრეული ჭიქა
გატყდა ღიმილი ტუჩის,
სად დასასრული იყო
ვიწრო, უცნობი ქუჩის.

***
სად ელლინელთა მთაა...

სად ელლინელთა მთაა - გიმმეტი -
მთიდან რომ მოსჩანს ძველი ათინა -
ფალერის ყურეს - როგორც იმედი,
ჰანგმა მდინარე შემოადინა.
მდინარის პირად საკურთხეველი
ბორეის მშვიდის - მოსჩანდა თეთრად.
იდგა მუზების შეურხეველი
სავანე, იდგა თეთრი დემეტრა.
მუზებს სავანე ის ეფერება,
მდინარის პირად ჰყვავის ალოე,
იყო ისეთი იმ ხნის ჟღერება,
ის სირთულე და სიუბრალოე.
რადგან მდინარეს ერქვა ილლისი -
მუზებს ეძახდნენ ილისიადებს,
ზღვისპირად ჩანგი უმახვილესი
ჟღერდა ელლინელთ სხვა სიდიადეს.
მაგრამ დრო, რამაც გაამნათობა
და დაათოვა ბრმა ძლიერება,
ბრმა უმართლობა და ძალადობა,
სიხარბე, მანკი, ბიწიერება
ანებივრებდა დიდ ფუფუნებით
და აბრუნებდა დარბაზთ ზნეობას,
აქ ძველი ზარი უსალბუნებდა
და გუგუნებდა პირმოთნეობას.
და მონას, ვისაც ამწუხარებდა
ჩაგრულ მხარეთა მძიმე შრომის გზა,
გაზაფხულის მზე არ ახარებდა,
არ ახარებდა არც ზაფხულის ცა.
თუ ხეთ სიგრილეს გადაჩვეული,
გარსმოხვეული ნისლთა ობობით,
ხალხი, უხეში ძალით ძლეული,
დაცრილი იდგა შემოდგომობით;
თუ ვერ აჩენდა სითბო-სიმშვიდეს
ზამთარი ცივი, ზამთარი ავი,
თუ გადაცქერდა კიდითი-კიდეს
შავ უბედობის ვარსკვლავი შავი -
დადგა დრო და ის ზვავიც აზვინდა
გრძნობათა წმინდა ცეცხლის ფარულის,
ცაზე ვარსკვლავი უნდა გაბრწყინდეს,
შუქი გაბრწყინდეს დიდ სიხარულის,
გაიფრიალე, დროშავ ერთგულო,
გაიფრიალე ღელვით ნაფერით.
სამშობლოს ეძებ შენ, ხალხის გულო,
სამშობლოსათვის გსურს ყველაფერი.
გსურს სხვა მოსავლის ზღვა მოაქუჩო,
გინდა სხვა ქურა ააკანკალო,
ის შენ დაგეძებს, მძლავრო ჩაქუჩო,
ის შენ გეძახის, ბასრო ნამგალო!
ოქროს თავთავი აართვას სამკალს
და სამკაულთა  დასწნას გვირგვინი,
რომ ის დაადგას საბერძნეთს ლამაზს,
რომ გზა შეემკოს ნათელი ბრწყინვით,
აქოს, ადიდოს ბედნიერების
სხივებისათვის ქმნილი კანდელი,
ყველა ჩანგები მასთან იჟღერებს,
მასთან იმღერებს დღე დღევანდელი.
გდევდეს ახალი ამეტყველება,
როდესაც ფრთებით ცად შევარდები,
უკვდავ არიან შენი მცველები,
შენი გმირები და შევარდნები.
შემსრულებელი მსუსხავ რისხვის ჟამს
უდიადესი და საღვთო ვალის,
ჟამს ანგარიშის გასწორებისას -
ჯარი მომსპობი ყველა მტარვალის,
ჯარი დუშმანით არკმაყოფილი,
მტრის ულმობელი, ძმასთან კეთილი,
თავისუფლების მცველად შობილი,
ხალხის წიაღით გამობრძმედილი,
წინ მიისწრაფვის ასე ნაზარდი,
უფლებისათვის ომში წრთობილი,
მტკიცეა მისი ფარ-მუზარადი,
მიზანი მისი - კეთილშობილი.

***
სად იყო სმენა და გაგონება?

ახალი ჰანგი  ენატრება ცას  უკანასკნელს,
მე  ვგრძნობდი მაშინ, რომ  სტოპვებდა ზეშთაგონება
თვით  მურილიოს, კაელიოს,  თვითონ ანგელოზს...
სად იყო სენა და  გაგონება?

პოეტი-მასა  ხალხთა კოშკის დღეს  უწინარეს
გადასცქეროდა ბლროტებას  განარიდები,
თვალგადაუწვდენ ორმოებში  სისხლის მდინარე
და  ტრანშეების მიდიოდა  ლაბირინტები.

***
სად?

საით მივყავარ ჩემს მოწყენილ გზას,
სად ვპოვებ შვებას მიუსაფარი?
რას მომცემს ისეთს მე საქართველო,
და ან რას მისცემს მას ჩემი ქნარი?

არ ვიცი! მაგრამ უმიზნო დღეებს
ვითვლი და ვითვლი ყმაწვილურ ჟინით,
ყოველ დღეს გულის ტკივილით ვხვდები
და ვეთხოვები მწარე ქვითინით.

მარტოდმარტო ვარ... ვისაც ოცნება
ედემის ციურ ხატებად სთვლიდა.
ვისაც სიყრმითვე მე თაყვანს ვსცემდი,
ყველა მომცილდა, ყველა წავიდა.

აუხდენელ ფიქრს ვინ არ იგონებს,
ძველ ოცნებებზე რომელი არ სწუხს?
ვწუხვარ, ვეძახი ჩემს სიყმაწვილეს,
მაგრამ არავინ იძლევა პასუხს!

საით მივყავარ ჩემს მოწყენილ გზას,
სად ვპოვებ შვებას მიუსაფარი?
რას მომცემს ისეთს ჩემი სამშობლო,
და ან რას მისცემს მას ჩემი ქნარი?

არ ვიცი... მაგრამ უმიზნობაში
ფიქრს ვერ ვაკავებ ცრემლად მონაქუხს...
ვწუხვარ... ვეძახი სიცოცხლის მიზანს,
მაგრამ არავინ იძლევა პასუხს...

***
სადაც ალპებია, ველად

სადაც ალპებია - ველად,
ცხვარი სვლას არ დაყოვნდება,
მე კი ისევ, განუყრელად,
ჩემი მხარე მაგონდება:

მსგავსად ზვავთა და გლეტჩერთა
რომ დაიძრა მთიდან ფარა,
მწყემსი ველად ვერ შეჩერდა,
ვერც სად თავი შეაფარა.

ერთს სოფელში ითვლის ორმოცს,
მეორეში ორმოც ათასს
ცხვარს, რომელიც უთხრის ორმოს
ყოველნაირ მგლების მადას.

ფერიც მზესა და ქარს მოჰყავს,
დროც სარკეა, როგორც სახე -
გამარჯვებულ მწყემსის ლოყას
გადაეკრა სიამაყე.

არ ეცემა, ხედავს, დოლი...
ემატება ცხვარი ჯაგებს -
აქებს სწორი, აქებს ტოლი,
ყველას თავის საქმე აქებს!

ველად - სადაც ალპებია,
სალამურით მოდის მწყემსი.
დროს არ გაუყალბებია
ძველებური ხმა და წესი.

***
სადაც ეხლა ზვირთებს სძინავთ

სადაც ეხლა ზვირთი ბზინავს,
ქარის ისმის ქშენა,
გადასული წლების წინათ
ვქროდით მე და შენა.

ეხლაც აქ ვარ, ძველისძველო,
მდგარო დროთა ზემო,
საყვარელზე საყვარელო
მოგონებავ ჩემო.

სადაც ეხლა ზვირთებს სძინავთ,
ბაღს სდევს ქარვის ფერი,
თვალწინ მიდგას, როგორც წინათ,
მშვენიერი მერი.

***
სადღაც დარჩა, შორს, სტოკჰოლმი...

სადღაც დარჩა, შორს, სტოკჰოლმი,
მჭლე გლეხობა, ფიორდები.
ისევ დავფიქრდები ხოლმე:
ჩემს სამშობლოს ვერ ვშორდები.

იქ თვლა არ აქვთ ამანათებს,
სიუხვეა და სიმღერაც
კოლმეურნის ოჯახს მატებს
სიხალისეს ფერად-ფერადს.

სხვათა მოჯამაგირობით
რომ სწყევლიდა ბედისწერას,
თავისუფალს, თავის შრომით
ბედს აწვდიან ფერად-ფერადს.

მშრომელს საბჭოთ ქვეყანაში
ვერ დააკლებს მტერი ვერას,
ათასობით ითვლის სახლში
გამარჯვებებს ფერად-ფერადს.

სიხარულით იწყავს ხორბალს,
გოგრებს, მწვანილს და ჩხავერას,
ატრიალებს ღერძი ბორბალს
მხიარულს და ფერად-ფერადს.

დრო მიდამოს აკამკამებს,
შეძლებული სხივით ფერავს
პიანინოს, ფარდებს, დგამებს
და ხალიჩებს ფერად-ფერადს.

და ითვლიან აწ თვითეულს,
როგორც ნანატრ რამე ბგერას,
დღეებს, როგორც ამ ჩითეულს,
საამურს და ფერად-ფერადს!

სადღაც დარჩა, შორს, სტოკჰოლმი,
მჭლე გლეხობა, ფიორდები,
ისევ დავფიქრდები ხოლმე:
ჩემს სამშობლოს ვერ ვშორდები.

***
სადღაც კი...

სადღაც კი ჰყვავის ბროწეული,
ნუში და ვაშლი,
და პოეზიის არ იქნება
გადავიწყება.
თუ მომეძალა მწუხარება -
გიოტეს გავშლი,
იქ მშვენიერი ერთი ლექსი
ასე იწყება:
"შენ იცი მხარე, სად იზრდება
დაფნა და ტვია,
ღრმაა და სუფთა ლაჟვარდები
ცათა კამარის,
სადაც ლიმონსა და ფორთოხალს
ოქრო ატყვია,
ხშირ სიმწვანის ქვეშ მხურვალება
უცხო რამ არის.
„იცი, ეს მხარე? ო, ძვირფასო,
იქ, იქ, ნეტავი,
გადაგვაფრინა, შევაფაროთ
მე და შენ თავი.
იცი მწვერვალი, სად ბილიკით
ცხენი ეშვება
და სალ კლდეების ბურუსებში
დაეხეტება,
სად მთათა მოდგმა დასადგურდა,
გარდაქეშანი.
სად წყალვარდნილის და ზვავის ხმა
ხევებს ედება?
იცი შენ ის გზა? იქ ჩვენი გზაც
ჭაობთა ზემო
გაკვალულია. იქ წავიდეთ,
მფლობელო ჩემო.
შენ იცი სახლი მარმარილოს
სვეტებით თლილით.
ბრწყინავს დარბაზი და გუმბათი
მაღალ სხივითა.
გჭვრეტენ ქანდაკნი მწუხარებით
სავსე დუმილით,
საბრალო ბავშვო, რა გაწუხებს,
რა მოგივიდა?
იცი ის სახლი? რა ტკბილია
ის სამფლობელო...
იქითკენ, ჩქარა, იქ წავიდეთ,
ჩემო მშობელო!“

***
სადღაც მინახავს

სადღაც მინახავს ქალის სახე კარგი და წრფელი,
არ მშორდებოდა დღეა ბადრი, თუ ღამე ბნელი.
ალერსის სიტყვებს ჩამჩურჩულებს ახლომდგომელი,
მაგრამ მარადის დაფარული, მიუწვდომელი.
ოჰ, დიდხანს, დიდხანს ვძებნე იგი და ვერსად ვპოვე,
ვიცი შორს არის, მაშ, რად მტანჯავს ეგ სიახლოვე?

***
სადღაც შრიალებს ჭაობი ჭყვიში...

სადღაც შრიალებს ჭაობი ჭყვიში,
შარასთან ორი ძველი ცაცხვია.
ის ბევრი დარდი და ბევრი შიში,
გადამტან გულთა ფერფლი აწყვია.
ხსოვნაც არაა. გამქრალა ნიში.
რა სიშიშვლეა, რა სისაწყლეა!

***
სადღაც, ყინულზე ცეცხლი ანთია

სადღაც, ყინულზე ცეცხლი ანთია
და ადის ბოლი,
სადღაცა შორი სჩანს გრენლანდია -
ტიტანის ტოლი.

იმ ყინულებზე დროშა ფრიალებს
მიზანის დიდის,
ამოდის ქარი, დათვი ღრიალებს,
დრეიფი მიდის.

მაშ ამოდუღდი, სიმდიდრეების
უხვო მარაგო;
ველად ფრიალებს დროშა დრეიფის
მხნე, საარაკო.

***
სადღეგრძელო

შრომით ისევ აღდგენილი
თვალუწვდენი მინდორ-ველი,
შენი დიდი სიხარული
და შვენება შეუცვლელი,
შენი ხევი და გორები,
შენი მთა და შენი სერი -
იყოს მრავალ, მუდამ მრავალ,
კიდევ მრავალჟამიერი.

***
სადღეგრძელო იყო მისი

სადღეგრძელო იყოს მისი,
ვინც ოცნებით იწოდა,
ვინც პოეტის მარადისი
აღტაცება იცოდა.
მოდიოდა ერთზე ასი,
გზა გვშვენოდა დიდების,
ჩვენ დავცალოთ ყველამ თასი
ბედთან არ დარიდების.
სადღეგრძელო იყოს მისი,
ვინც შიშმა ვერ დაჰხარა.
ავდგეთ ფეხზე! ჩვენ თბილისი
ვადღეგრძელოთ ჭაღარა.
აქ სიცოცხლე და ხალისი
ვის სხვად არ ესვენება,
სადღეგრძელო იყოს მისი
და დიდებით ხსენება!

***
საიდანაც მზე მოდიოდა

დაეხსენ! იყოს ცეცხლი იგი პოეტის გულში,
რას პოებს გრძნობა სიბრალულში და სინანულში?
რა იცი, იქნებ ამ ცეცხლიდან იგი რბიოდა
იმ ელვარებით, საიდანაც მზე მოდიოდა?

***
საკაცე, ჩანთა, აირწინაღი

აგერ სწრაფმა სანიტ-რაზმმა
მიაშურა სანგრებს წინა.
მოქნილია, როგორც თასმა
და მაგარი, როგორც რკინა.

ფიცითაა მინაღები
საჭურველი ხელოვანთა,
ბანდი, აირწინაღები,
საკაცე და აბგა-ჩანთა.

ჭრილობების არის ხვევა,
გულმედგარი ებრძვის აირს -
როს ტყვიების არის რყევა -
და ქუხილი არყევს ჰაერს!

და ტრიალებს გაქანებით
მათი მძლავრი და მრავალი
თვითმფრინავი, მანქანები,
გემები თუ ორთქლმავალი.

რა დიდია მათი გრძნობა,
რა გულმტკიცე, რა მდიდარი,
სიცოცხლეთა გამოხმობა,
გამარჯვების საწინდარი.

***
საკითხი იბადება...

საკითხი იბადება, ჩვენაც შევისწავლეთ ის.
რაა ხელის დადება, შუქი აღმოსავლეთის?
შუქი დასავლეთიდან: პიროვნების იდეა,
ისეთია, ვერ იტყვი: ნახე, რა სიდიდეა.
იგრძენ ეს მსხვერპლი არის, ეს კიდევ ობობაა,
ორი დაჯახებული მიმდინარეობაა.
არის სანატორია, არის კიდევ ნაძვები,
არის მტკიცე და არის - პოეზია მბაძველი.
პოლიტიკურ ლირიკას ვერ ედრება ქალური,
ვერც ახალი ჯგუფები და ვერც ნეიტრალური
ბაირონი და მისი ყოველგვარი ჯგუფები...

***
სალამი ახალგაზრდობას

ბედნიერების ახალი წიგნით
შეაღებთ კარებს.
თავდადებითაც შეაღეთ: შიგნით
აზრი ელვარებს!
გვაქვს საგანძური: მეცნიერება,
რომლის სიმდიდრე
არ დაილევა, ქვეყნიერება
არსებობს ვიდრე.
ყოველი წვეთი დაღვრილი სისხლის
გვითითებს ფარად
წიგნთან სიფხიზლეს, ომში სიფხიზლეს,
სიფხიზლეს მარად!

ვეფხვებს სალამი! ვძლიეთ სიძნელე,
გზად რომ დაგვედვა.
ვძლიეთ სხვა მტერიც: ვძლიეთ სიბნელე
და კარჩაკეტვა.
აზრს თვით ბუნება - უამურ იჭვით
რომ იბურება,
უანგარიშო მადლით და ნიჭით
ემსახურება.
ხალხისთვის, როცა ის ასეთნაირ
შრომას ჩაერთო,
მეცნიერება, როგორც ჰაერი,
გახდა  საერთო!

თქვენ, როგორც ახალ დროის სიალე,
მომავლის სახე,
იმ კარგ მომავლის იმედი, ძალა
და სიამაყე -
თქვენით წყვდიადის შავს სადარაჯოს
ძალა ეცლება.
ბრძნულს, სამართლიან აზრს გაუმარჯოს,
ძირს უმეცრება!

***
სალამი მაისს

ვით არ ვადიდო
ქვეყანა ჩემი,
დროშით რომ ხვდება
დღეს უზენაესს.
მოიწევს, როგორც
ღელვის დროს გემი,
მსოფლიოს ხმებით:
სალამი მაისს!

ცა უსავსესი
სიალით ბრწყინავს,
მაისის ნაზი
მოდის სურნელი,
რაც ვარდი ყინვას
გადაუყინავს -
გაზაფხულია
მისი მკურნალი.

გაჰქრა ზამთარი
გულგამყინველი
მკვლელი სითბოსი,
ალერსის, ფერის...
ხმოვან სიმღერას
მღერის ფრინველი,
იგი ბუნების
აღდგომას მღერის...

მაისთან ერთად
შენც იგრძენ, გულო,
ახალგაზრდობა
ჩემის მამულის,
მისი დღეები,
საგაზაფხულო -
გამოღვიძების
და ჟრიამულის.

შეიგრძენ ველთა
აყვავილება,
შეიგრძენ ტყეთა
შრიალის გრძნობა,
როგორ იზრდება,
როგორ იშლება
ბრძოლის წყურვილი
და ნებისყოფა.

იმღერე კაცთა
დიდი მიზანი,
დიდი კავშირი
შრომის, მშვიდობის,
იმღერე ვარდნი
მაისისანი
სიყვარულისა
და ერთა ძმობის.

პირველ მაისის
საბრძოლო ხმებთან
ცხოვრობს მსოფლიოს
ხმა განუყრელად,
უკვდავ იდეათ
გამარჯვებებთან
მიდის მაისი
გზაგანუხრელად.

მივცეთ მხარი მხარს,
მივცეთ ხელი ხელს,
დედამიწაზე
იმედთა მფენი -
პირველ მაისის
აყვავებულ დღეს
მოწოდების ხმა
გაისმის ჩვენი:

რომ გრძნობა იგი -
ბრძოლით ახალჰყო,
გამარჯვების მზეს
მოეფერები,
რომ გაიშალა
ფრონტი სახალხო,
რომ საბრძოლველად
აღსდგნენ ერები.

ერთად წავიდეთ,
ძმაო და ტოლო,
სოლიდარობა
რომ გავამეფოთ -
პროლეტარებო,
დრო არის, ბოლო
მოეღოს ხალხის
ამდენ წამებას!

ოქტომბრის გრიგალს
რომ შეეჩვია
კაცობრიობის
გზის პატრონობა -
ამაოდ ხომ არ
შეურყევია
ათასწლოვანი
ჩაგვრა-მონობა?

თვალუწვდენელი
იმპერიების
გზა სისხლიანი,
მზის ჩასვლის ჟამის,
ომის შეტევა -
მოგერიების,
სიკვდილისა და
სიბნელე-ღამის.

სივრციდან მალე
გამოანათებს,
დამაბრმავებელ
დღის ელვარება!
ის თავზარს დასცემს
ბნელ მუხანათებს,
ის გამარჯვებით
გაეჩქარება.

მთელს მსოფლიოში
„პროლეტარებო,
ყველა ქვეყნისა,
შეერთდით!“ - ისმის.
ამ სიტყვას სიტყვა
არ ედარება -
რომ სამაისოდ
ათბობდეს ვისმეს.

ამ სიტყვებშია
მომავლის ძალი,
შემარყეველი
კიდით-კიდესი,
მათში მარადი
ფეთქს იდეალი,
და იდეალი
უუდიდესი!

ის ხატებაა
სვლის დაუცხრომლის
და შეტევების!
ხალხი კი ახლა
ოკეანეა,
ტალღები, რომლის
იდეალს სწევენ
მაღლა, სულ მაღლა!

არვის არ ძალუძს,
რომ ჩვენი აზრი
სავანეს მისცეს
შავს, უსადგუროს,
არვის არ ძალუძს,
რომ ჩვენი ბასრი
სიტყვა, მძლე სიტყვა
გაანადგუროს!

ფაშიზმს სისხლიანს
არა აქვს ეშხი -
ჩააქროს გულთა
ღელვა მრისხანე:
არვის არ ძალუძს,
საპყრობილეში
რომ მოათავსოს
ის ოკეანე...

მძლავრო ტალღებო,
სვლა გაახელეთ,
ხომალდს - მტრის ხომალდს
დაეჯახენით;
თავისუფლების
უკვდავ სახელით,
სამართლიან მზის
უკვდავ სახელით,

დღეს, სამამულო
ომის ფიცხელ დღეს
მაისის ისმის
ხმა მოწოდების,
ერთი დროშის ქვეშ
რათა შეერთდეს -
პროლეტარები
ქვეყნის ყოველის!

***
სამარესთან

რად მხიბლავდა, ბანოვანო, ეგრე უცებ
ამოსულის
ნორჩი სუნთქვა მალხინელი და მომლხინო
ამო სულის.
რა ვქნა, ფიქრი სევდად მაწევს, რა ვქნა, ჩემი
კვნესა და ხმა
ვეღარ მოგწვდა უსულოდქმნილს.. დაცამტვერდა,
დასჭკნა, დახმა!
იუცხოვა სველმა მიწამ ჩემს თვალთაგან
ცრემლის დასმა.
გაკვირვებით შემომხედა ყვავილთ გუნდმა,
ფრინველთ დასმა.
გულის ფიქრი, ძალ-მიხდილი, ცეცხლის შიშის
გამო იწვა,
მაინც დადნა შენს საფლავთან, მაინც ცეცხლად
გამოიწვა.
ცრემლთ ნიაღვარს გადმომსკდარსა, შენკენ მიწა
გავუხარე,
ობოლ სულთქმას ისევ ისე ცეცხლის ალი
გავუხარე.
ისევ ისე ცისა ნამი თავს დაგხარის,
გულზე გესმის,
ბანოვანო, ჩემი კვნესა, რად არ გესმის,
რად არ გესმის?
ედემიდან ამოსულის ნორჩი ფრენა,
ბგერა და ხმა
აღტაცებულ ამო სულის გულშივ ჩაჰქრა,
დასჭკნა.. დახმა!

***
სამგლოვიარო ეტლების ფრენა

დემონიურად მიუძღვის ღამით
სამგლოვიარო ეტლების ფრენას,
ის დედამიწას აჩვენებს ამით
ჩაშავებულს და უსივრცო ენას.
მაგრამ მრავალი დარდების გამო,
მას დაავიწყდი შენ, პოეზია!
მას ესიზმრება სულ სხვა საღამო,
რაც სხვანაირად უტკბოესია.

***
სამი ღრუბელი

მე არა ერთხელ მინახავს:
რა ნაზად დაუჯგუფელი,
ჩემს ეფემერებს ინახავს
სამი ფერადი ღრუბელი.
ღრუბელი ცაზე ენთება
ლაჟვარდი, ოქრორეული,
ო, დროო! გამახსენდება
შენი გზა სიზმარეული.
წითლად ელვარებს მეორე,
მრისხანე ეფემერადი,
ქარივით მომეტეორე
და ცვალებადით ფერადი.
და თეთრი, თეთრი ღრუბელი
თითქო მარადი ქაფია,
სიცოცხლე დაუგუბელი
და ცივი ეპიტაფია.

***
სამოცდაათი წლის პოეტი ქუჩაში მიდის

საქართველოში მძლავრზე მძლავრი
არის ხმაური,
ისმის ეპოქის უსწრაფესი
ეტლის გრიალი.
ამ ეტლში ბრმაც კი ჩაჭედილა,
ვით მოგზაური.
ხილულიც ნახვას ყველაფრისას
ვერ ასწრებს თვალი.
სოციალიზმის სისადავე
რანაირია
და რა ძვირფასი - დაინახავს -
ვინც გადარჩება.
სამოცდაათი წლის პოეტი
ქუჩაში მიდის,
ამ იანვარში მას აცვია
თხელი სატინა.
არც მზე მიდიის, არც ბაღები
სემირამიდის -
საქართველოა, არა რომი
ანუ ათინა.
ხან მუშკოოპთან, სასახლესთან,
ხან სახელგამთან
ის შეჩერდება, გაისწორებს
ლორნიონს უწინ...
გახედავს პროსპექტს...

სამოცდაათი წლის პოეტი
ქუჩაში მიდის,
ქუჩა ელექტროს და რადიოს
მოუთოკია,
„თუმცა პოეტი ახლანდელი,
არ ჰგავს ოვიდის,
მაგრამ ყოველ დროს ხომ თავისი
ჰყავს ბოდოკია!“
მიდის პოეტი. ეს პროსპექტი
არ არის მისი,
ის კარგადა გრძნობს ამ დღეების
სხვანაირ ელვებს.
მაგრამ ტფილისი, ეხლანდელი
მძაფრი ტფილისი,
მის გულს მედგარი მშენებლობის
გრძნობით აღელვებს.
მიდის წყნარი და მხიარული.
ახალი ძალით
უყვარს სიცოცხლე (დე, იცოცხლოს
მრავალჟამიერ)!
ჩვენთვის ის მუდამ ძვირფასია,
ვით მაგალითი
ბევრის ატანის, შემომქმედი
შრომის დღე-ღამე.
რევოლუციონურ საქართველომ
ასე შეტოპა -
ვინ არ შეხედავს სიხარულით
ამნაირ გარჯას,
იმედიანი გახდება თვით
უიმედობა,
შენება მოდის? თუ მოვიდა -
მას გაუმარჯოს!
რას ამბობ, კაცო? უშრომლად ხომ
არა მოდის-რა,
ის რომელია, რომ უმღერის
ნირუცვლელ ყოფას.
იშრომე რაღა! ვინც ასეთი
შრომა იკისრა,
ის კიდეც დასძლევს კარჩაკეტილ
უნაყოფობას.
იანვარია. თოვლი ფარავს
ქუჩებს და ბინებს,
მაგრამ ვინაა, რომ ჯინაზე
ასეთ ამინდის
„მაისის ვარდნი გაფურჩქვნილნის“
ხმით მიღიღინებს?
სამოცდაათი წლის პოეტი
ქუჩაზე მიდის!
იქით კი ისევ მძლავრზე მძლავრი
არის ხმაური,
ისმის ეპოქის უსწრაფესი
ეტლის გრიალი,
ამ ეტლში ისიც ჩაჭედილა,
ვით მოგზაური,
მაგრამ დანახვას ყველაფრისას
ვერ ასწრებს თვალი!

***
სამრეკლო უდაბნოში

ზღაპრების თეთრი კვამლით
ქალთა სუნთქვაში დაფარული
ყვავილთა სუნი.
ოჰ! მე მომესმის შეყვარებულ
წამწამთ კანკალი,
და მიყვარს ქარი!
თან ფოლადივით ცივი სიტყვებით
ვეტყოდი ყველას:
იანვრის თოვლი, იანვრის თოვლი
აჭკნობს ჩემს სულში ნაადრევ იებს.
და ჩემი სული, როგორც სამრეკლო,
სწუხს:
ცოდვილ ხელებს,
დაფარულ ცოდვებს,
დამალულ ღალატს,
ნაზი ფრჩხილების გრძელ ზამბახებს.
სწუხს:
სხვაგვარ ცრემლებს,
თეთრ ბეჭდების თვლებს -
შიშველს, თეთრ ყვავილს...
სწუხს ჩემი სული - ვით სამრეკლო
ცის უდაბნოში.

***
სამშობლო შავი ლიუციფერის

წვიმა და ოფლი.
რა მხარეები გიცდის სიბერის;
შენ გესიზმრება შენი სამშობლო,
სამშობლო შავი ლიუციფერის.
სამშობლო ძველი.
გზა, დაფენილი მსხვერპლით, ცხედრებით
და სისხლით სველი.
გზა, სასიკვდილო გადათეთრებით,
სამშობლო შავი ლიუციფერის.
თქვენ მწუხარებამ დაგიძმობილა
ღამის ტყე-ველი,
არასდროს თქვენთან იქ არ ყოფილა
ნაზარეველი.

***
სამშობლოს

სამშობლოს წინსვლა გასაკვირველი,
მზის მხურვალება გარს რომ ავლია,
აი, პირველი, აი, პირველი -
რის სიყვარულიც მე მისწავლია.
შენს გამარჯვებას, ჩანგო, მოველი!
ოჰ, შენთან დღენი ჩემნი წარვლიან,
მედგარი ბრძოლა! აი, ყოველი,
რის სიყვარულიც მე მისწავლია.
გავშლი ძვირფასი ლექსების კონებს:
რა სიუხვეა! რა სიმრავლეა!
გადამასწავლოს - ნურავინ ჰგონებს -
რის სიყვარულიც მე მისწავლია!

***
სამშობლოსათვის

უხსოვარ ხნით მდინარეობს
უსამართლო ძლიერება,
არის მხარე და მხარეობს...
შეხედავ და... უცებ ჰქრება.

ნილოსიდან ვიდრე ტიგრის
და ევფრატის ზემოკარის,
ხმელთაშუა და შავი ზღვის
პირად ფენილ შემოგარეს,

მხარე, სხვა მხარეთა ოდენ
ბუნებისგან ნაფერები,
სდგებოდენ და ეცემოდენ
ძველი ხალხი და ერები.

სახელმწიფოთ მათ ნაქები
ხსოვნანი სად იჩქარიან,
ის მდიდარი ქალაქები,
ის ციხენი სად არიან?!

სად არიან ის სარდალნი,
მედროშენი ურიცხვ ჯარის,
ისტორიის სამართალი
გადამჭრელი აქ სად არის?

მხარეებზე ძარცვით გავლით,
მონურ შრომით ჭირთამქმედი,
ბეგარითა და ნადავლით
მოპოვებულ სიმდიდრეთი.

ფარაონთა და მათ მოგვთა
აწ რომელი ჰშვენის ჩარჩო,
მეფე ისე როგორ მოჰკვდა,
რომ ხსოვნაც კი აღარ დარჩა?

თუნდ აჩრდილი ჰპოვეთ მისი,
რომელს ერთ დროს ერქვა მცველი,
სად შთაინთქა ის მემფისი,
ის ქალაქი ძველისძველი?

ბრწყინვალება და დიდება
ქარვასლებით, კოშკით, ბაღით,
აწ რატომ არ იჭვრიტება
წარუშლელი სიამაყით?

ვერვინ ჰპოვებს თვით ნანგრევებს,
სივრცე არის ირგვლივ ფართო,
სძინავთ კორდებს, სძინავთ ხევებს,
მიკიოტი ჰკივის მარტო...

აზიდულა ერთი პალმა
და მძიმეა სუნთქვა მისი,
ამ მიდამოს მიესალმა
დავიწყება მარადისი.

სასახლეებს, მაღალ ტაძრებს,
სად ეფინათ ალი ბრწყინვათ,
ვერავინ ვერ მოისაზრებს,
რომ აქ რამე იყო წინათ.

ბაბილონის უწვდომელი,
მიუდგომელ კედელთ რიგის
დარჩა თუნდა ქვა რომელი,
ან სადაა ნეტავ იგი?

მხოლოდ ზღაპრის, მხოლოდ ზღაპრის
არაბულის დარჩა რკალი,
ამსახველი იმ სიმძაფრის,
რომ აქ ჩადგა ქარიშხალი.

სად სიცოცხლის სდუღდა ზვავი,
მთელის გულით, მთელის ვნებით,
სად ჰყვაოდა დრო, უკვდავი
სიბრძნის ესდენ გატაცებით.

იქ ვნებით და მისწრაფებით
გაიზარდა სხვა იარა -
აჩქარებით, აღქაფებით -
ყველაფერმა ჩაიარა...

სად სიმდიდრემ აიყვანა
მაღლა კვნესა და ვაება,
სიბეჩავეს სად ქვეყანა
სასიკვდილოდ გადაება,

სად მეფეთა უგონობა,
სიხარბე და სისხლთ-წყურვილი
იყო ოქრო და მონობა,
ხოცვა-ჟლეტის მძლე სურვილი.

იქ აწ შავი სჩანს ხევები,
სიბნელე თრთის უამურად...
ქოხმახები, ნანგრევები,
მტვერი, მტვერი და ღამურა...

ვის ვასალად არის ეხლა,
გაბნეული ბზედ და ჩალად,
ვისაც ომი, რბევა, შეხლა
გარდაუვლად ედო ვალად?..

რას ჰფენს ჟამთა მკრთალი ვადა
ისტორიას ჩადრით ფარულს,
სხვა მშვენებას, სხვა ტროადას,
იმ ტროადას ლეგენდარულს?

რა შეემთხვა ერთ კართაგანს,
უაღრესად მძლავრს და ზვიადს,
რომთან ქიშპში მყოფ კართაგენს,
თვით იმ რომს და ბიზანტიას?

და რამდენი მხარე მერე,
რამდენს აღარ აქვს ხსოვნება...
სად გაჰქრა ის სიძლიერე,
სიმშვენე და აზროვნება?!

ყველაფერი შთანთქა ომმა -
ის ძალაა, ის ღონეა:
პარტიამ სთქვა, ბრწყინვალედ სთქვა,
რომ ეს მგლური კანონია.

მეომრებო! მეორდება
ისტორია ჟამთა დენის,
ეხლა იგი გზას შორდება,
სადაც ტყეა კომპიენის.

და ჰიტლერი, ასე წყრომით
გამომჭვრეტი წამწამებით,
ანგრევს ქვეყნებს, შექმნილს შრომით,
სისხლითა და გაწამებით.

აწ მოუნდა, შრომითა და
თავდადებით ანაგები,
ცეცხლითა და მახვილითა
მოსპოს დაბა-ქალაქები.

კვლავ საშინელ აფეთქების
მწყურვალეა ძველი ჟანგი,
ცეცხლის, სისხლის ქებათ ქების
ჟღერს ტევტონის ურცხვი ჩანგი.

ვერა, ის ვერ გაიმარჯვებს!
მთელის აზრით, მთელის გრძნობით
საბჭოეთი ძლიერია
ხალხთა ძმობა-მეგობრობით.

დაეჯახე უნდობარ მტერს,
ხალხთა რისხვა-ჟრიამულო,
რადგან სამართლიანია
ჩვენი ომი სამამულო.

სამშობლოსთვის, პარტიისთვის
სდგას მებრძოლი და პოეტი,
უშიშრად სდგას - აი, რატომ
გაიმარჯვებს საბჭოეთი!

***
სამშობლოში

აჰა, ის კუთხე, ის არემარე,
სადაც ოცნება გვირგვინებს ჰქმნიდა,
სად სიყმაწვილე სწრაფი, ვით ტალღა,
ვით ტალღა სწრაფი, გაქრა, წავიდა!..
აჰა, ის მთები, ცად აზიდულნი,
მუდმივი თოვლით მოსილი მთები!
წავიდა, გაქრა სულყველაფერი,
როგორც ზვირთები, როგორც ზვირთები!
აი, ტყე, სადაც ვხეტიალობდი,
მთის ნიავივით თავისუფალი...
სადაც ყმაწვილურ აღტაცებაში
ხარობდა გული, ხარობდა თვალი!

რას აქნევს სული თავისუფალი
საქართველოსას დრტვინვას უმიზნოს -
დღეს მშვენიერი თავისუფლება,
ის არვის ძალუძს იგრძნოს და იცნოს...
ბედო, წაიღე, რაც მოგიცია! -
წაიღე კაცთა პატივისცემა!
წაიღე ჩემი მგოსნის გვირგვინი,
ყმაწვილთა ოხვრა და ქალთა კდემა...
წაიღე ყველა!.. მე არ ვინანებ,
რაგინდ საშინელ ცეცხლში ვდნებოდე -
მე ამ მონებში ცხოვრება არ მსურს,
არ მსურს, რომ მათში მეც ვითვლებოდე!..

გთხოვ, დამიბრუნე ჩემი სამშობლო,
სადაც მალხენდა ოცნება ყრმობის,
სადაც არ ვგრძნობდი, თუ რას ნიშნავდა:
ფიქრი სირცხვილის, ფიქრი მონობის.
სადაც ფრთასუბუქ ღამის სიოსთან
შემეძლო ფიქრის წრფელად განდობა...
ოჰ, დამიბრუნე ჩემი სამშობლო,
ჩემი სპეტაკი ახალგაზრდობა!

***
სამხედრო გზაზე

განთიადისას საქართველოს სამხედრო გზაზე
მიეშურება ქალაქისკენ ზანტი ურმები;
მოაქვთ კაკალი, მოაქვთ ღვინო, მოაქვთ ხორბალი -
სიმძიმით მწარედ იგრიხება ურმის ბორბალი.
გამოიარეს წყალთ ნაპირად სიმწვანე ტყეთა...
გამოჩნდა მცხეთა.
„ე, რამოდენა სახლებია,
ვინ ააშენა ამდენი სახლი?!“
უცებ ქალაქის გზიდან მოჰქრის ავტომობილი,
ჰკივის და ანჩხლობს, კამეჩებს აფრთხობს:
„რამ გადარია?!“
უცებ მოისმა სიშორეში მძლავრი ზუზუნი -
ეხლა მაღლა ფრენს არა ჩიტი, არამედ სახლი...
გათენდა კიდეც. საშიშროება შორს გადითესა,
მაშინ ამღერდა ჩვენებაანთ ბიჭი ქიტესა.

***
სანამ არ დამსხვრეულან

სანამ არ დამსხვრეულან
ქნარები და არფები,
ლირიული განდგომის
სიმებს დავეხარბები.

სანამ არ გადამჭკნარან
ბაღში ვარდთა ბარდები,
მიწავ, ნუ გეცოდები,
ცაო, ნუ გედარდები.

კოშკი ჩემი მაღალი
ადის დროთა ქროლამდის,
მას მრავალი ბურჯი აქვს,
ყველა მხოლოდ ფოლადის!

***
სანამ ვიყავ ახალგაზრდა...

სანამ ვიყავ ახალგაზრდა...
არ მიგრძვნია, ბორის, -
გადაფრენა ოცნებას და
სინამდვილეს შორის.

***
სანამ შორს იყავ

მე შენით ვქმნიდი განთიადის, ძლევის სიმღერას,
შენით ვხატავდი ელვარებას უსაზღვრო ცისას,
მწყურვალე გული შენში გრძნობდა აღელვებული
სრულ ჰარმონიას ჭკუისას და სილამაზისას,

სანამ შორს იყავ. და როდესაც ახლო შეგხედე,
სულ არ აღმოჩნდა შენში იგი მიმზიდველობა,
აღარ არსებობს ეს ოცნება უკანასკნელი,
არსებობს მხოლოდ სინამდვილით მოკლული გრძნობა.

თუმცა... ვიცოდი, მე წინადვე ვიცოდი ეგა
და მაინც მსურდა იმ იდუმალ სახესთან დგომა,
ამაოდ შექმნილ ციურ სულთან - მხურვალე ლოცვა
და ქვეყნიურად შექმნილ კერპთან - მწარე შეცდომა.

***
სანაპირო რაზმი

რაზმი მედგარი, რაზმი ნაკრები
საზღვარს ვდარაჯობთ და ვიცავთ ჩვენა,
ვართ მოძრავები და გულმაგრები,
ვერ შეგვაშინებს ტყვიების სტვენა.

დღითა, გინდ ღამით დაგვესხას მტერი,
ჩვენი პასუხი მზადაა მტრისთვის.
გულზე ნიშანი გვაქვს ბრძოლისფერი,
ვიცით, სად ვიბრძვით, ვისთვის და რისთვის!

***
სანაპიროზე...

სანაპიროზე,
ზვირთების ხმაზე,
ქარი ხიდს ეკვრის -
როგორც ხეს ვაზი.
ყელმოღერილი,
უსაზღვროდ ნაზი,
ჩონგურს დამღერდა
ქალი აფხაზი!

ჩონგურს დამღერდა
ქალი გურული
და მას ხმა ჰქონდა
ანდამატური.
მედგრად გაისმა
ხმა ხევსურული
ქალის, ხელთ რომელს
ეპყრა ფანდური.

მოიღვრებოდა
ჰანგთ ნიაღვარი,
რეკავდა ეშხით
ხმა უცნაური
და ის საღამოც
იყო სხვაგვარი -
ოდეს ფანდური
ჟღერდა ფშავური.

სიმღერა მძლეა
თვითონ რკინაზე,
და, დეე, ეშხით
იყოს შეკრული -
ოცნება, სევდა,
გული, სინაზე -
როცა ჩონგური
გაჩნდა მეგრული.

ჩვენ ვიგონებდით
ჩვენს სიყმაწვილეს -
რა მსწრაფლ-ქროლაა,
რა სანანური...
ვინ მოიგონებს
სხვა იმგვარ „ლილეს“,
ჭუნირს რომ ჩანგი
მიჰყვა სვანური.

იმერს და ამერს
ლიხს იქით, აქეთ,
ამღერებული
არის ბუნება,
ჩვენ ეს კოშკები
სიმღერით ვაგეთ,
ომს სდევს სიმღერის
აგუგუნება.

ტკბილი სანთურის
და სალამურის
ჰაეროვანი
ხმის გაგონება,
გულს აგვიძგერებს,
სულს იგი სწყურის -
მარად, ვით კარგი
რამ მოგონება.

რომ უძველესთგან
ნაანდერძევი
ყველგან სიცოცხლის
კარი შეიღოს -
საქართველოზე
გვესმოდეს ხმები,
ჩვენს სამშობლოზე!
დე, ესე იყოს!

- დე, ესე იყოს!
იმეორებდა
ხალხი, მტკვრის პირას
ჯგუფ-ჯგუფად მდგარი,
მტკვარი ზვირთს ზვირთზე
მიაგორებდა,
მშობლიურ ჰანგებს
ისმენდა მტკვარი.

უეცრად შორით
შენიშნეს ცხენი.
- ო, უნდა იყოს
რაღაც ამბავი!
ასეთ სისწრაფით
რომ მოაჭენებს,
ნეტა რას ნიშნავს?
რაა ნეტავი?

შეჩერდა ცხენი,
ღელავს მხედარი.
მიაწყდა ხალხი:
- სთქვი, სთქვი, რა მოხდა?
მხედარმა ნაბდით
მოსილი მხარი
გაისწორა და
ცხენით ჩამოხტა.

- სთქვი, სთქვი, რა მოხდა, -
ჰკითხავდა ხალხი,
წინგაწეული
როგორც მტკვრის ტალღა.
- რაღა რა მოხდა, -
ამბობს მხედარი, -
ჩვენი საზღვარი
გადმოილახა!

მეხის გავარდნას
მოწმენდილ ცაზე
უდრიდა სიტყვა
აქ მონასწრები.
ჩვენი საზღვრები...
ჩვენი... მაშ, ასე...
გადმოილახა
ჩვენი საზღვრები!

დადგა დუმილი,
დიდი წარეცხვის,
დიდი ქარიშხლის
წინამორბედი.
წინ ბერიკაცი
დადგა, სთქვა: შერცხვეს,
ვინც მტრის წინაშე
მოხაროს ქედი.

- ამინ! - ზღვამ ერთხმად
დაიგრიალა
და მტკვრის შეაკრთო
საღამო კარგი.
სადღაც ნელი ხმის
შესწყდა წკრიალი
და საომარ ხმით
აჟღერდა ჩანგი.

***
სანატორიუმში

ო, შრიალით ეშვება
შემოდგომა სნეული.
ჩვენს ბაღს არ მოეშვება
გაყვითლება გრძნეული.

ერთმანეთს ემოძმება
ხანით მხარშექცეული,
ავადმყოფი ოცნება
და მზე ლანდად ქცეული.

მოაქვთ ჩემთან ყოველდღე
მშვენიერი ვარდები,
მოკრეფილი ტყედატყე,
ყვითლად ნაფერადები.

თრთიან ხელშეუხები
ოცნებების კვართები,
ის წაბლები, მუხები -
იმ ტყის მილიარდები!

***
სანთელი

ღამის ნათელში, მტვერში, მთვარეში,
მიყვარდა სულის შეხება შენი,
თბილისის დაღლილ ქარის თარეში,
კოშკები ძველად ნაგებ-ნაშენი.
მსუბუქი ალით გზებს ეკიდება
ტალღები ნელი და სურნელება,
მე მახსოვს შენი ძველი დიდება
და განშორება აწ მეძნელება.
ყოველდღე მოდის ახალი ტალღა
მყვირალა, სუსტი და დღევანდელი,
და დროშასავით მე მიმაქვს მაღლა
სანთელი... შენი სული, სანთელი.

***
სანთლები

შორს, ზურმუხტისფერ სივრცის იქით, სანთლები სჩანდა.
დასასვენებლად მიიწევდა იქ მეზღვაური.
ერთხელ ზღვა გაწყრა, აირია, გაჟინიანდა -
ტალღებმა შექმნეს ვაი-ვიში, აურზაური...
და გემს უმიზნოდ, საუკუნოდ დააგვიანდა.

მას აქეთია იალქანი ზღვაზე მიფრინავს,
მისთვის ერთია, სად დახუჭავს ოცნება თვალებს,
მიუწვდომელი სანთლები კი ბრწყინავს და ბრწყინავს...
როგორ მაგონებს ის სანთლები ჩემს იდეალებს!

***
სარეცელთან

ნათესავები და მეგობრები
ჩემს სარეცელთან ეხლა გროვდება.
ყველა გრძნობს, თუ რა მწარე ღიმილით
სიკვდილის ჩრდილი მიახლოვდება.
მომიახლოვდი შენც, ჩემო კარგო,
ხელი შემახე ციური გრძნობით,
მსურს მხოლოდ ერთი რამ სიტყვა გითხრა,
უკანასკნელად გითხრა: მშვიდობით!
მე შენს სიყვარულს დიდი ხანია
მფარველ გენიად დავატარებდი,
არვის ვუმხელდი ჩემს საიდუმლოს,
უვნებ ნიავსაც არ ვაკარებდი.
მე არ ვიცოდი, შენსა გარეშე
რა იყო ღმერთი, რა იყო ზეცა,
მე ვლოცულობდი და შენზე ლოცვამ
ჟინი, სურვილი გამიორკეცა.
და ასე მიმაქვს ცივს სამარეში
ეს ჩემი გრძნობა გამოუთქმელი...
მომიახლოვდი, ჩემო ნუგეშო,
უკანასკნელად მომეცი ხელი.
უკანასკნელად მესმოდეს შენი
ზექვეყნიური, უკვდავი ხმები,
რომ თავზე მადგე განსვენების ჟამს
ვით ანგელოზი სულის მიმღები.
არ მჯერა, სული რომ გაიფანტოს,
შენზე ლოცვაში აღმონაცენი,
ის თვით სიკვდილის შემდეგაც, მაინც
სამარადისოდ შენია, შენი!

***
სარკმელთან

სარკმელთან ვდგევარ. მალე, სულ მალე
სევდიან ჰანგებს დავუგდებ მე ყურს;
მოვა მოხუცი ძალმილეული
და ააკვნესებს ჩემს კართან ფანდურს.
გადიფრენს თვალწინ ძველი ოცნება,
შეიკუმშება მღელვარე გული,
რომ არასდროს არ განმეორდება
დრო ბედნიერი, დრო დაკარგული.
ამ საშინელი მარტოობის გზას,
სამარისაკენ მიმავალ გზამდე
გავყვები დაფნით და ყვავილებით,
მაგრამ როდემდის, მაგრამ სანამდე?
სარკმელთან ვდგევარ. მალე, სულ მალე
სევდიან ჰანგებს დავუგდებ მე ყურს;
მოვა მოხუცი ძალმილეული
და ააკვნესებს ჩემს კართან ფანდურს.

***
სარკმელი საღამომ...

სარკმელი საღამომ
და ფარდამ დაბურდა,
სანთელი მბჟუტავი
მთლად გაუდაბურდა -
მას შემდეგ, რაც შენი
სახება ბინდბუნდზე
სახლიდან გავიდა
და აღარ დაბრუნდა.

კისკასი, მგზნებარე,
ცრემლები მდუღარე,
იმ გენიალური,
ბრწყინვალე, მწუხარე
თვალების ნათება,
იდეა მქუხარე,
სახლიდან გავიდა
და აღარ დაბრუნდა.

იმ გენიალური
თვალებით დიადით,
რაითაც ცოცხალი
ხდებოდა წყვდიადი,
ისე, ვით შორს, სადღაც
იელვებს სიათი,
სახლიდან გავიდა
და აღარ დაბრუნდა.

მგონია, იმ თვალთა
გაქრობას ავი და
მწუხარე სიმღერაც
თან წაჰყვა ზვავითა,
თვით ჩემი სიცოცხლეც
იმ გზებით წავიდა:
სახლიდან გავიდა
და აღარ დაბრუნდა.

***
სასაფლაოზე

მიყვარს საღამო წყნარი, მშვიდი და მოწყენილი,
როცა მზე სხივებს უკანასკნელს აათამაშებს,
როცა მდუმარებს ტყე-ბუჩქნარი გადაფენილი,
როცა ბულბული მწუხარედ ხმას ააწკრიალებს.

მივეჩქარები, რომ სალამი მივცე საფლავთ ქვებს...
იქ არ მოისმის ადამიანთ უღვთო ხარხარი;
იქ ანგელოსი წრფელად გალობს ზეციურ ჰანგებს
და ჩუმად უგდებს მის სიმღერას ყურს მთა და ბარი.

გზას მოიკვეთავს ყვავილებში ნაკადი მთისა...
საფლავებს შორის ნელ დუდუნით მიიკლაკნება,
ხან აქვითინებს უარყოფა სიყვარულისა,
ხან კი ახარებს შორს წარმტაცი ბედნიერება...

ნიავი ჰქრის... შორს მიფრინავს ლაღი ოცნება,
სულს ასხიოსნებს უკვდავების სახე ნარნარი.
სამშობლო მხარე, ბედნიერი წინ მეხატება...
ადამიანი ცას შეჰხარის მშვიდი, დამტკბარი.

ამ დროს გაისმის სევდით სავსე ზარის წკრიალი...
და შეშფოთდება ოცნებაში მფრინავი სული;
კვლავ წინ მეხატვის სოფლის ბრუნვა, სოფლის ტრიალი.
ოჰ, არც ოცნება აღარ მატკბობს აზვირთებული.

მსურს, რომ ვიტირო და ჩემს ტირილს, მსურს, ყურს უგდებდეს
სასაფლაოსი არემარე დადუმებული.
დეე, იცოდეს, დეე, მხოლოდ იმან უწყოდეს,
თუ რარიგ შფოთავს მგოსნის გული დაობლებული.

მხოლოდ... იმ ტირილს და იმ მოთქმას მარტოობაში
მე არ გადავცვლი არავითარ ნეტარებაზედ,
მთელს სიტკბოებას მირჩევნია ბედკრულს იმ წამში
ეს უიმედო, ობოლი ცრემლი ლამაზ წამწამზედ.

მზე მთისა მწვერვალს გადასცდება, ჩაესვენება...
ცისა ლაჟვარდი აენთება უკანასკნელად,
უკანასკნელად მთასა და ველს მოეფინება
ბულბულის ჰანგი ნაღვლიანად და მოწყვეტილად.

მწუხრის ზეწარი ეფინება მდუმარ მიდამოს,
ნამი ციური ყვავილის გულს ზედ ეკონება,
ცის ანგელოსი დაჰღიღინებს დანამულ მდელოს,
ნიავი ნელი ვარდს გაფურჩქვნილს ესალმუნება.

მიყვარს საღამო, სევდიანი და მოწყენილი...
მიყვარს ფიქრებში მოქანცული მე სასაფლაო...
დეე, მაშინაც თვალწინ მედგას ყოფნა გახრწნილი,
მაშინაც ვგრძნობდე, რომ ფუჭია იგი, ამაო!

***
სასაფლაონი

სარკოფაგიდან დგება მუმია. რა სიჩუმეა.
ჰაერი ლურჯი აბრეშუმია.
ორხიდეები ეცემა ნილოსს,
როს მხურვალება ქვიშაზე კვნესის,
უნდა რომ სული არ მიისილოს,
უნდა სამარე ჰპოვოს რამზესის.
ის იყო მეფე. ეხლაა მტვერი.
რომ საუკუნეთ რიგი გარიყოს,
არ შეუძლია იყოს პირფერი.
არ შეუძლია მტვერი არ იყოს.
და საუკუნეთ რიგს თვლის მუმია:
მზიანი დღეა, თუ სამუმია.

***
სასახლე ძველი

სასახლე ძველი ადგას ხეობას,
თითქო ჰაერში - ბაღი ჰკიდია,

და თვლის წუთების ერთსახეობას,
როს მშვიდობიან დღის ამიდია.

ზის აივანზე თავხედი ყვავი,
ერთი მათგანი, ვინაც სნებიან

და გამჭვირვალე ჰაერში შავი
ზმანებებივით იფანტებიან.

მოაქვს გაზეთი მოსამსახურეს,
შორეულ ომის მოაქვს ცნობები.

საღამოს წიგნი მთებმა დახურეს,
მე მშვიდ არეებს ვემშვიდობები.

***
სასიკვდილო მწუხარება

ნუ მომასმენთ გლოვის ჰანგებს, მაღრჩობს ცრემლთა მდუღარება,
რომ ცხოვრება ისე ჰქრება, როგორც უხმო მწუხარება.
მომე თასი! სიკვდილის წინ მე გადავკრავ წითელ ღვინოს
და მუსიკა ააკვნესეთ, რომ დაღალულს მიმეძინოს!

იდუმალი, შორეული სატრფო ჩემი აღარ მოვა,
მას ამოდ მიხატავდა შუაღამის ფიქრთა გროვა.
და ამაოდ ის ჩემს გულში სხივნართ ელვად ჩაექსოვა,
დიდხანს ვძებნე იგი ბრბოში, მაგრამ გულმა ის ვერ ჰპოვა.
არ მოვიდა! ბინდის მხარე არ ჰქნა, აღარ მიატოვა,
და ცხოვრება ჩემი იყო როგორც ნისლი, როგორც გლოვა.
მწუხარებამ შვების სხივი ამოაშრო, ამოსწოვა
და სიცივემ თეთრი თოვლი თეთრ სუდარად დაათოვა.
მე აღარ მწამს შენი სული, გამიგონე - იეღოვა...
თუ ის ლანდი შორეული ეხლა მაინც აღარ მოვა!

თასი, თასი! სიკვდილის წინ მე გადავკრავ წითელ ღვინოს
და მუსიკა ააკვნესეთ, რომ ტკბილ ხმებში მიმეძინოს!

***
სასწაულს

შეუნდე,  შეუნდე, შეუნდე ბნელ  ცოდვილს,
ლუციფერს, ჩემს  სულში ავობით  მძინვარეს,
ლუციფერს,  მრისხანე ვეფხვივით  დაკოდილს
და ეხლა  მძინარეს.

შეუნდე,  შეუნდე ჯოჯოხეთს ჩემს  თვალებს,
შეუნდე ჩემს  ხელებს, ბოროთად  დაღალულს,
მე შენი  უმანკო ნათელი  მაწვალებს,
მე ველი  სასწაულს.

***
სატანა, დირიჟორი მსოფლიო ორკესტრისა

მიწიდან ლალის ალი ავარდა
და კაელიოს ზეცას ეხება,
უცებ სატანამ გაინავარდა
და შორი მეხი მეხს ეტეხება.
მძაფრი ორკესტრი, ძლიერ და ორკეცს,
ორატორიებს, მთაზე ატანა,
გრიალი გააქვს მსოფლიო ორკესტრს:
მას დირიჟორობს თვითონ სატანა.
უნდობელია მისი გენია,
არც შებრალება, არც შეცოდება?
ჯერ დედამიწას არ მოსმენია,
მსოფლიო ბაგეთ ასე გოდება.
გულს აატირებს ოცნების ნესტრით,
სულს ხორციელის ეხება დანა,
გრგვინავს ორკესტრი, გრგვინავს ორკესტრი,
მას დირიჟორობს თვითონ სატანა.
პირველი, მძაფრი და შხამიანი -
სუსტი, - შეუცნობ დედას და მამას,
ბადებს წამებით ადამიანი -
ორკესტრი მარად იგლოვებს ამას.

***
საუბარი ედგარზე

ლანდებს სასახლეში მხოლოდ მაშინ ელი,
როცა საუბარი ედგარ პოეზეა!
აჩრდილს თანაზიარს მარად საშინელი
დასდევს განწირულთა შავი პოეზია.
ხშირად მაგონდება: ფოთლებშემოცლილი,
სახემიბნედილი ქალის მწუხარება!
მთვარით დაბურული, მთვარით შემოსილი,
მთვარით დაძონძილი ოხვრა... შეყვარება!
(რად ხარ უცხოეთში? მე შენ გელოდები!)
მოვა შუაღამის ბნელი სტუმარივით...
სანთლებს გაანელებს, დარბაზს დააბნელებს,
მიდის სავარძელთან სხვაგვარ მდუმარებით.
უცხო მხარეები იგრძნეს ხომალდებმა,
ფარდა შეირხევა, როგორც ყრუ ფოთოლი.
კოშკთა სიმაღლიდან რეკავს მოლანდება,
ცივი უდაბნოა ღამე უშფოთველი.
თანაც გაიხედავ: შენაც დაღამდები -
ირგვლივ დამჭკნარია ფერი და ფერვალი:
ასეთ სანახავად - როგორც თანამდები,
ბაღში შეშლილივით კვდება თებერვალი!

***
საფლავი

ნაზი პეპელა თავს დასციმციმებს,
გარშემო ყვავის გაშლილი ველი,
მიყვარს, საფლავო, ეგ მდუმარება
და ეგ სიჩუმე დაურღვეველი.
შენსკენ ვისწრაფვი, რაკი დატანჯულს
სევდა და ფიქრი შემომაწვება,
თუმცა კი ვიცი, შენს სიჩუმეში
თვითონ სიჩუმეც საგრძნობი ხდება.
გულს აღელვებულს, სხეულს მოწამლულს
ნიავი ნელი ეთამაშება.
არ ვიცი რისთვის, ჩემი ტანჯვებით
ბუნება თითქო ხარობს და სტკბება.

მსურს, რომ ვიცოცხლო... მსურს აღარ მოვკვდე,
მსურს ცრემლი ვღვარო და ვივალალო,
ცრემლი ციურ ცვრად არეს ვაპკურო,
გზა ეკლიანი ცრემლით გავკვალო.
მე ტანჯვისთვისა ვარ გაჩენილი,
ჩემი ხვედრია კვნესა, წამება...
დეე, ვიტანჯო, ყოფნა გრძნეული
გულს არასდროს არ დაენანება.

ყველაფერს ამბობს ობლის საფლავი
ობოლ კუთხეში, ობლად შთენილი
და სიჩუმის ხმით მესაუბრება
ხმა ნაზი, ციდან გარდმოვლენილი.
სიცოცხლისავე საფლავს მაგონებს
მოღლილ, მოქანცულს და მოდუნებულს,
არსებობის ძარღვს მკვდარს, უსიცოცხლოს,
არვისგან ნახულს, არრისგან შემკულს.
სიკვდილო, მე ნუ მიახლოვდები,
მსურს, რომ ვიტანჯო და ვივალალო,
ცრემლი ციურ ცვრად არეს ვაპკურო,
გზა ეკლიანი ცრემლით გავკვალო!

***
საქართველოს ვარსკვლავი

დღეს საქართველოს
აქვს დიადი დღესასწაული.
ჩვენ მოელვარე
სიშორეში მივეშურებით
და არ ვივიწყებთ
წარსულს, სავსეს უბედურებით.
და გვახსოვს ყველა,
ვინაც ჩვენთვის გასწირა თავი,
ვინაც წამებით
მომავალი შეჰქმნა უკვდავი.
ჩვენს გულში დარჩა
მათი ხსოვნა, ხსოვნა დიადი.
უკვდავი იყოს
ქვეყანაზე ხსენება მათი.
რომ მარჯვედ სცემდა
მათი გული, მათი მხარ-მკლავი,
ბრწყინავს, ანათებს...
მშვენიერი ბრწყინავს ვარსკვლავი.

დიდი ხანია,
რაც ვიპოვეთ ქვეყნად სამშობლო,
რაც მორჩილების
მხრიდან მხარემ გადაუხვია
გზებისკენ, სადაც
გამარჯვება და სიუხვეა.
ჩვენ აქ გვინახავს,
ჩვენ გვინახავს მზის მრისხანება
და გაზაფხულის
ქარტეხილთა ახმოვანება.
ტანჯვა და შვება
დაბადების, აღორძინების,
ჩვენი ფრთოვანი
საუკუნის გამოვლინების.
ჩემო სამშობლოვ,
მოიცილე შენ მღრღნელი ჟანგი.
თავისუფალი,
შენს სიმართლეს ჟღერს მგოსნის ჩანგი.

მთებსა და ველებს
მზის თვალები ეალერსება,
გულუხვ შვენებას
უხვ ნაყოფით უბე ევსება.
ოქროს-ფერდება
ჯეჯილები ვაზის მტევნებში,
ვით ათასფერი
ცისარტყელა ბაღთ შადრევნებში,
ნაპერწკლოვანი
სიხარულის ღვინო ისხმება,
მასში სიმღერა
ქართველური იგულისხმება.
მისკენ მიიწევს
კმაყოფილი ცხოვრების მზერით,
ვერდაჩაგრული
წინანდელი სუსხით ძლიერით.
ბედნიერებათ
სვლა-ამაყი დაიძრა ზვავი,
ბრწყინავს, ანათებს,
მშვენიერი ბრწყინავს ვარსკვლავი.

***
საქართველოს კარებს გასცდა...

საქართველოს კარებს გასცდა
წინათგრძნობა ბუმბერაზი,
როცა მხნე და ახალგაზრდა
მოდიოდა თქვენი რაზმი.

თითქო ცეცხლით დაითუთქა,
ლმობიერი გული ძმისა -
ათასი მთა წინ გადუდგა,
მთები კავკასიონისა.

გამობრუნდით! რა უარეს
შარა-ხევს ხართ მიმავალი.
ერთი ბნელი ღამე არის,
რომ ვერა სჭრის კაცის თვალი.

ერთი მეფე დევიცა სდგას,
სამასი წლის დევი ჰქვია;
გელით ციხე, ან კატორღა
ან ციმბირი, ანუ ტყვია.

თქვენ ამბობდით: „სისხლი არის
მისი ლხინი და შექცევა,
რადგან იცი, რომ მომავლის
სასტიკ მსჯავრს ვერ გაექცევა“.

და დადუმდა ათასი მთა,
მომლოდინე მზიან ჩრდილის,
როს ხელახლა გაისმა ხმა
მრავალ ახალგაზრდა შვილის.

ურყევია თქვენი გული,
თქვენი მტკიცე სიარული,
წინ წაწევა და გუგუნი
ინტერნაციონალური!

***
საღამო

დანამულ ბალახებს მძინარე ტბის პირად
მსუბუქი ზეფირი ათრთოლებს ხშირ-ხშირად.
ხავერდი ცის სივრცე, ლაჟვარდი და მუქი,
ქათქათებს, ელვარებს, როს სწყდება მზის შუქი.
და ჩრდილი მწუხარე, წერწეტა ხის ჩრდილი,
ეცემა ბილიკზე შემკრთალი, დაღლილი.
და ისმის ციური გალობა ნარნარი:
საღამო სიცოცხლის, საღამო დამტკბარი...
ვინ იგრძნო სიცოცხლე ამაო, უმიზნო,
ან შვება ვინ იგრძნო, ან ტრფობა ვინ იცნო.
დანამულ ბალახებს მძინარე ტყის პირად
მსუბუქი ნიავი ათრთოლებს ხშირ-ხშირად.

***
საღამო

მიდუმებულა გარემო,
ზღვა არ ბობოქრობს,
ზღვა აღარ დრტვინავს უწინდებურ,
ის მხოლოდ ფიქრობს.
მას აგონდება წარსული დრო,
დრო ძლიერების,
როგორ ხვდებოდა ამომავალს
დილის მზისა სხივს!
ტალღას ტალღაზედ შეარწევდა
ბობოქრობითა
და შესძახებდა გრძნობით იგი:
„გამარჯვებითა!“
გადახედავდა აწითლებულს
იგი თავის ტანს,
კვლავ შეხაროდა კავკასიის
მზეს ამომავალს...
ცა მხიარული, მოწმენდილი
ზე დასცქეროდა,
ცის ლურჯი ფერი მის ტალღებში
ლურჯად ჰკრთებოდა.
ეხლა უძლური, უსიცოცხლო
ზღვა არ ბობოქრობს,
ზღვა აღარ დრტვინავს უწინდებურ,
ის ფიქრობს, ფიქრობს...
მოუსვენარად მას ნიავი ეჩურჩულება
და დასავლეთით მზე ესვენება.

***
საღამო (ეხლა ასეთი სიმართლეც)

„ეხლა ასეთი სიმართლეც კი არვის აშინებს“, -
მხრების აწევით ამბობს ქალი და მიუთითებს
სასაფლაოზე დაფენილი ვარდების წყებას -
შავებით მოსილ ქალთა შორის დაცემულ ქალებს.
ქალ-ვაჟი რაღაც იდუმალად უცქერს ერთმანეთს,
უცხო ენაზე ლაპარაკობს ლამაზი ქალი.
„ილაპარაკეთ, მე თქვენა გთხოვთ, ეხლა ქართულად!“
„მე ისედაც ბევრს ვლაპარაკობ, ასე მგონია.
ასე მგონია, შეგაწყინეთ კიდევაც თავი“.
„არა, მე თქვენთან საუბარი არ მომწყინდება“.
„ნუთუ თქვენ ეხლა შეგიძლიათ გულდამშვიდებით
საუბრის სმენა? განა ეხლა ასეთი დროა?“
„მე დაგიგდებთ ყურს თუნდ მთელი დღე და მთელი ღამე,
მე დაგიგდებთ ყურს თვეობით და წელიწადობით -
ილაპარაკეთ, გევედრებით... ოღონდ ქართულად...
ოღონდ ქართულად ილაპარაკეთ“...

***
საღამო (მთის)

მთის გაგიჟებულ რუებს,
ღვიით, ძენძით და ქვიშით,
გრიგალი დააყრუებს
მაცხოვრისადმი შიშით.
და დედოფალი ალვა
ელვამ დაღუნა ცივმა.
ასე გავიდა გვალვა,
ასე მოვიდა წვიმა.
ჯვარი, ლომი და კურო
ფარშავანგების არის.
თვალთა ანგელოსთ შურო,
შენ, ღვთისმშობელო კარის!
ზარით ატეხილ გრიგალს
დავით ნარინის ჯვარი,
მარმარილოთა ფიქალს
გადააფარებს მძლავრი.
ან გაოცებას, რასაც
მარად ანათებს ძელი,
ისევ დაადებს რაზას
შემოღამების ცელი.
ან, როგორც ასომთავრულს,
მუდამ შევამჩნევ ცაზე,
სხვისთვის უხილავ-ფარულს
მე რად გელოდი ასე.
ჯვარზე გაკრული ელვა -
ეს ჩემი დაა ლურჯი,
ლურჯ ყვავილების თელვა,
ახალგაზრდობა ურჩი.
ჯვართან მისული სურო -
მარტოობაა ქნარის...
თვალთა ანგელოსთ შურო,
შენ, ღვთისმშობელო კარის!

***
საღამო (მნათობი)

1
მნათობი მთებში გადაიმალა,
სხივი კი ისევ ცას აელვარებს...
წმინდა ლაჟვარდი მუქმა შესცვალა,
აგერ ვარსკვლავიც ანაზებს თვალებს.
მშვიდობით მზეო!.. ვეღარ იხილოს
მგოსანმა სხივი სიყვარულისა,
შენი შვენება რა დაიჩრდილოს,
მან სად იპოვოს შვება სულისა?

2
ერთხელ დღე იყო... დღე ნეტარი, გაშუქებული,
სხვაგვარ ღიმილით ირხეოდა სამშობლო მხარე,
მწუხრი, სიბნელე უკუნეთში იყო შთანთქმული,
აღარსად სჩანდა ციხე ბნელი, ცივი სამარე...
სულს იტაცებდა ნეტარება, შვება საამო,
ამური ნაზი უზრუნველად დაცქრიალებდა,
ამ დროს ჩრდილოდან გაიშალა სევდის საღამო
და მოეფინა კიდით კიდეს უძრავი სევდა...

3
გახსოვს ბუნება ნეტარებით აყვავებული?
გახსოვს მინდორი მოქარგული ია-ვარდებით?
ახ, სად გაფრინდა ჩვენი სხივი და გაზაფხული,
რად შევმოსილვართ შავბნელ ფიქრით და მწუხარებით?
მე კი მიყვარდა... მაგრამ, ხედავ, გამოიცვალა
სახე ნარნარი უკვდავების გამომხატველი,
აწ გაზაფხულმა სულ დაჰკარგა ის ძველი ძალა,
სხვაგვარის მწუხრით შებურვილა მთა, ტყე და ველი!

4
თრთიან, კვნესიან, იმალებიან,
უთრთიან მნათობს და გაზაფხულსა,
ახალ სხივებს ვერ შერიგებიან
ვარდ-ყვავილებით შემოქარგულსა.
მათი ედემი ის საკანია,
სადაც ცხოვრებას ასამარებენ,
სადაც მზის სხივი ვერ ჩასწვდენია,
სადაც დილასაც დააღამებენ.

5
მითხარი, რისთვის დაღვრემილა მთისა მწვერვალი,
მითხარი, რისთვის დაუხრია ძირს სუმბულს თავი,
რად შესწყდა ქროლა ნიავისა თავისუფალი,
რისთვის, ოჰ, რისთვის დაგვხარხარებს სულთამხუთავი?
მითხარი, ღრუბლით ცისა სივრცე რად იმოსება?
რად სურს, რომ მდელო და ყვავილნი ცრემლით დანამოს?
აწ შენსა მგოსანს, მითხარ, გული რად მიღონდება,
როს შავი ჩრდილი დასტრიალებს მდუმარ საღამოს?

***
საღამო პარიზში

მოლივლივებს, ითლება
სხივტეხილის ფენობა,
აქ არ გამოითვლება
მათი რაოდენობა.

მათი რაოდენობა -
ვარსკვლავიც ვერ ედრება,
ქუჩაა თუ შენობა,
ბნე თუ გადათეთრება.

ჰაერით თუ რკინიდან
ალი ღვივის ფერადი
და ეცემა მინიდან
შუქი ათასჯერადი.

და პარიზზე ფიცხელი
იტბორება ღვარებად,
ვით ლითონის  სიცხელის
მძაფრად გავარვარება.

არის ბრძოლის დამდეგი,
ჩუმი ისმის ქუხილი,
ჭექა-ქუხილამდე კი
არვის მართებს წუხილი.

კაფეს არ აქვს კარები
და ქარის სისინია:
იტალიის ჯარები,
წყნარი აბისინია.

კიდევ უფრო უარეს
ყოფაშია სნობები
გაზეთ „პარი სუარი“-ს
უკანასკნელ ცნობებით.

მოლივლივებს, ითლება
სხივტეხილის ფენობა,
აქ არ გამოითვლება
მათი რაოდენობა.

***
საღამო სოფლად

გზას ვერ პოულობენ მწკრივი წეროები,
გზას ვერ პოულობენ ნელი ნიავები,
ოდნავ ირხევიან ისლის ღეროები,
მთების შეღამებით მონაიავები.

ყელი მელანდება გადასაკონელი...
რაღაც მომაგონდა, რაღაც დამავალე.
გზებზე მიმავალი ბღავის საქონელი
და ცას ენაზება შუქი დამავალი.

მღვრიე ხაბოებში სძინავთ სანაოებს.
შენ ხომ არავისთვის არ ხარ შორებელი?
ისევ სიხარული, მაგრამ ამაოა:
მოდის მეოცნებე გაუსწორებელი.

***
საღამო შემოდგომისა...

საღამო შემოდგომისა,
ხრიოკებს თავზე რომ ედგა,
ხშირი ხმა ისმის თოფისა,
ფერდობით ზვავმა მოხეთქა.

***
საღამოვ, ვიცი, ბაღში შეხვალ...

საღამოვ, ვიცი, ბაღში შეხვალ ეკლესიიდან
და გაოცების მწუხარებას მასთან მიიტან.

თითქო ბეჭდებზე დაგეყრება ვარდების ცვარი
და სურნელებით აივსება შენი ლოცვანი.

და მხოლოდ ღამით იგრძნობს სული, როგორც სამებას:
ყვავილებს და ცას, საუკუნო გამოსალმებას.

მოგონებები ელვარებენ ისევ ბეჭდებად,
მოვა დემონი, დაფიქრდება და შეეჭვდება.

და სავანისგან სიზმარივით მიაქვს ღამის ქარს
მხევალთ გალობა: შეიბრალეთ! იგი წმინდა არს!

***
საღამოს მთების...

საღამოს მთების, დღისით ზღვაური
მოჰქრის ზაფხულის ზეფირი ხშირი -
თვლემს მწვანე კონცხი, მახინჯაური,
თვლემს ქობულეთი და ციხისძირი.

აქ თვითეული მომწვანო კორდი
სდგას მშვენიერი და თავმომწონე,
როგორც მომავლის მქონე კურორტი,
უდიადესი მომავლის მქონე.

ვერ შეაჩეროს მთებმა მაღალმა,
გზა მიდის - როგორც სარკე - კრიალა.
და ეს-ეს არის, ახალთახალმა
ავტომ მის ხიდზე გაიგრიალა.

ძვირფასო მხარევ! რა დიდებული
ალერსი არის შენი მთა-ბარი:
დაღლას რომ იგრძნობს პოეტის გული,
ხარ მისი მყუდრო თავშესაფარი!

***
საღამოხანად

საღამოხანად
ელვარე რამა
მოეფინება
პროსპექტებს თრთოლა:
კინოთეატრი,
ბრწყინავს რეკლამა
და ასოები
აქლემთა ტოლა.
სადაც სინათლის
იღვრება ზვავი,
დამმონებელი,
როგორც ნექტარი,
ბავშვის თვალები
დაუნისლავი
ისე ფეთქს, როგორც
ეს პროჟექტორი.
შიგნით რა მძაფრი
სიცილი ისმის,
რა სურნელებას
სცემს უცხოეთი,
სადღაც, გარეშე
სოციალიზმის,
არტისტი, ბრძენი,
მოგვი, პოეტი -
რაღაც ზედმეტად,
ყალბად ხატია
და თავისთავში
სხვაგვარად ზრდილი,
მტკიცედ ათავსებს
დემოკრატია
ყველაფერს, რასაც
ჰქვია უტილი.

***
საყვირმა დაჰკრა

ორთქლმავალს
სოციალისტურს
მტერი ჰყავს ჯერ დაუმცხრალი,
თუ არ დავუხვდით,
როგორც გვსურს,
თავი რად გვინდა ცოცხალი?!
საყვირმაც
დაჰკრა დილისამ,
აჰყარა გარეუბნები.
ცისკარო,
თვალებთილისმა,
რატომ ბანს არ ეუბნები!!
შენი ცა
სხვაფერ ოცნებობს,
ღამეც ბევრი გაქვს ნათევი,
აქ კი სხვა
სახელოსნოა
და სულ სხვა ნაძალადევი.
ამქარი
ხიდს გადასცილდა,
ხიდს გადასცილდნენ ლანდები
დაჰკარით,
რკინიგზელებო!
დროვ, ასე გაფოლადდები!
აქ თვითეული
მკრებელი
მებრძოლი არის მედგარი,
რომ დასძრას მატარებელი
ახალ ლიანდაგს შემდგარი.
სტვენს ორთქლმავალი
ქარდაქარ,
კვამლი ფრიალებს ნაქარი.
საყვირმა დაჰკრა,
შენც დაჰკარ!
დაჰკარი, ცეხო, დაჰკარი!
სამშობლოს
სოციალისტურს,
მტერი ჰყავს ჯერ დაუმცხრალი,
თუ არ დავუხვდით,
როგორც გვსურს,
თავი რად გვინდა ცოცხალი?

***
საშემოდგომო ოკტავები

დათვერი განა? განა მოგწყინდა?
ქვეყანა ნანა არ არის განა?
ნუ გამიღიმებ, თუ ასე გინდა,
დაე, მწუხარე იყოს ქვეყანა.

***
საწყალ პოეტის შხამი და ჟანგი...

საწყალ პოეტის შხამი და ჟანგი
და აბსენტისა ცივი ზმორება,
არ განმეორდა, პარიზის ჩანგო,
არც საჭიროა განმეორება.

დაცემა იგი შენ არ გშვენოდა.
იყო ბალადა შენი ვიონის;
დიდი ხნის შემდეგ შორს, უშენოდაც,
გბაძავდა სუნთქვა ვენის, ლონდონის.

***
სახეს გადაჰკრავს მოგზაურთა...

სახეს გადაჰკრავს მოგზაურთა
მზიური ლანძი,
მე მაგრძნობინებს მასთან გემზე
გაბაასება -
ყოველი კაცი ქვეყანაზე
არის ის განძი,
რომელსაც უნდა აღმოჩენა
და დაფასება.

***
სახლი ტყის პირად

ეხლაც ჩემს თვალწინ არის
თქვენი ბინა ტყის პირად
და საღამო მდინარის,
გახელილი ცისფერად.
მთავაზობდით დები ვარდთ
და ამბობდით ლანდებით:
„თქვენ ისეთი კარგი ხართ,
თქვენ პოეტი ბრძანდებით“.
და გავიდა ივლისი,
და მოვიდა, წამებო,
შფოთიანი ტფილისი:
პოეტების სამეფო!

***
სდგას ხეივანი სასახლის...

სდგას ხეივანი სასახლის წინ. მთვარიან ღამით
მას აგონდება დამსხვრეულთა დროთა რხევანი,
ადამიანთა ტალღა მიდის წამითი-წამით.
ომები, ჯარი, ავსებული სხვადასხვა შხამით,
სხვადასხვა მხრიდან მოგონებათ სცემს შადრევანი.
მაგრამ მას ახსოვს: დაივიწყა ღამის თევანი,
მოვიდა ქალი ცისფერ ლიფით, თვალებზე ნამით
და მასზე ფიქრში მთვარეული წამოსასხამით
სდგას ხეივანი.
გაშლილი თმები. მწუხარება გრძელი წამწამით
უეცრად შემკრთალ შუაღამის - მღვრიე მტევანი.
„მკაცრო დღეებო, - ამბობდა ის, - თქვენ გამაწამეთ“...
სდუმს ხეივანი.

***
სდუმს არემარე...

სდუმს არემარე,
ზეციდან მთვარე
უხვად სხივს აფრქვევს დანამულ მდელოს.
მიჰქრის ნიავი,
რომ მომხიბვლელი
ვარდს კოცნა უძღვნას და ააცრემლოს.

ბაღში ნაკადის
ზვირთი ზვირთზე ხტის,
ვაზი ობოლი ირხევა, კრთება
და იქვე გაშლილს
ნაზად ზრდილ ყვავილს -
„არ შემიყვარებ?“ - ეჩურჩულება.

მთების მწვერვალებს,
მინდვრებს და ჭალებს
მგოსანი მშვიდად უშტერებს თვალებს;
მარტოობას გრძნობს
და კრძალვით ფიქრობს:
„ვინ შევიყვარო? ვინ შემიყვარებს?“

***
სევილია

ელანდება სევილიის
შეღამება ჩქარი,
ძლივს ანათებს ქალაქს მთვარე,
გარედ გრგვინავს ქარი.

ბორგავს ბავშვი ავადმყოფი,
ღამის სწურავს ბნედა
და იდუმალ მწუხარებით
თავთან უზის დედა.

მაგრამ ეს ხომ სიზმარია
და სიზმარი ტკბილი,
უღვიძარი არის დედის
სამუდამო ძილი.

***
სერენადა

რად მინდა იგი, ჩემო პირიმზე,
ჩემის ჰანგით თუ ვერ დაგაღონებ?
რად მინდა ქნარი, თუ იმის ხმაში
სამოთხის ჰანგებს ვერ გაგაგონებ?

ან რად მიტაცებს კარგი ოცნება
და გულს ალერსის წყურვილით ავსებს,
თუ ეს ოცნება, დაუღალავი,
შენც ჩემთან ერთად ვერ აგიტაცებს?

გული სავსეა წყნარი სიმღერით,
სულში ვარსკვლავი ბედის გაბრწყინდა.
ვმღერი, ვით არვის არ უმღერია,
წყურვილსაც მოვკლავ... მაგრამ რად მინდა?

***
სთვლემს ტყის ნაპირი

სთვლემს ტყის ნაპირი გადავერცხლილი,
უხმო ალერსით ეკვრის ტოტი ტოტს.
დასძინებია ალერსიან ბაღს,
დასძინებია სევდიან წალკოტს...
ვარსკვლავიანი შუაცა ბრწყინავს,
შუაცა იწვის, დნება ნელ-ნელა...
მოგონებათა ელვარებს სარკე,
მაგრამ ჩემს გულში ისევე ბნელა.
ვეძახი სულს და ხმას არვინ მაძლევს,
უხმო ალერსში ეკვრის ტოტი ტოტს,
დასძინებია ალერსიან ბაღს,
დასძინებია სევდიან წალკოტს...

***
სიბერე

მე  მიღალატეს ძველმა  რითმებმა
(ძველ  მეგობრებსაც ვამჩნევ მე ღალატს),
თუმცა მე მასთან  მიყვარდა შებმა_
ეხლა რა ვუყო სპლინს,უხმო ჯალათს!

ეჰა,მე ვამბობ,სად  შემიძლია
ვებრძოლო ქალთა  წყევლას_სიბერეს?
ჭვიმები  წვიმებს სიცილით ცვლიან
და შლიან  შემკრთალ სურათის ფერებს.

***
სიზმრები

შეღამდა, მე წაველ იქ, სადაც სიზმრები
წიგნებში დარდობენ დახუჭულ თვალებით,
ჰანგები დაქრიან, ვით ქარში ისრები
და სული ფითრდება ნათელის ცვალებით.

წავიდნენ ლანდები, მეორე, მესამე...
და ღამე დაჭრილი ფრთებივით დაქანდა.
შენ იცი? შენ იცი - მე როგორ ვეწამე?
როდესაც მე მოველ - არავინ არ ჩანდა!

მე მქონდა ვაზაში ვარდები მრავალი
უცხო და შორეულ მდინარის ნაპირთა.
არ იყო იქ მხოლოდ ნაცნობი ყვავილი,
იდუმალ ძახილმა ღამით რომ დამპირდა.

***
სიკვდილი მთვარისაგან

წაკითხულ წიგნთა საღამოის მსუბუქი ბინდი
არეებს მშვიდად, უდარდელად კვლავ ეფარება,
მდინარეთ ლურჯი, ქაფიანი და მძიმე ზვირთი
შავი ზღვისა და კასპიისკენ მიეჩქარება.
ასეთ ფერებში შეერია მთების კალთები
და სიბნელეში აიმართენ ბასრი კლდეები,
დაიმსხვრა სადღაც იმედები და ხომალდები,
შთაინთქენ მაღალ კუბოებში ცის კიდეები.
მაგრამ უეცრად ყვავილივით გაიხსნა მთვარე:
საამო, ნაზი, უხავერდო და უვნებელი,
ჯერ დააგუბა თეთრ ღრუბლებში იების ღვარი,
და გადაღვარა, ვით სირიის ნელსაცხებელი.
წითელი, თეთრი და ყვითელი ფერების ტვირთით
ერატოს მარად გაფითრება და მდუმარება,
მდინარეთ ლურჯი, ქაფიანი და მძიმე ზვირთი
შავი ზღვისა და კასპიისკენ მიეჩქარება.

***
სიკვდილის ბრჭყალებში

კავკასიის მთის ციცაბო კლდეზე
ძირს ტოტ-დახრილი მუხა დგას ობლად,
ცა მიაჩნია შორეულ ღმერთად
და დედამიწა მახლობელ-მშობლად.
წელიწადების ურიცხვმა გროვამ
ვერ გამოსტაცა სიმხნე და ძალა,
ქარიშხლიანი მოგონებები
მისი ხსოვნიდან დრომ ვერ წაშალა.
ღრმა ნაოჭებით დაფარულ შუბლზე
შემოდგომისა მეფობდა დილა,
ბევრჯერ აშლილა შავი ფიქრები
და ბევრჯერ ისევ-ისე წაშლილა.
და მხოლოდ ფიქრი ერთი უმიზნო
ღრმად ჩარჩენია, ვით წყევლის კვალი:
„და ყოველივე და ყოველივე
ამაო არის და წარმავალი,
ნათელი სხივით შემოსუდრული
ხვალ დაბნელდება ცა გამჭვირვალე
და შენც, მოხუცო, სიკვდილის ხელი
გაგანადგურებს ან დღეს, ან ხვალე!“
კავკასიის მთის ციცაბო კლდეზე
ძირს ტოტ-დახრილი მუხა დგას ობლად,
ზურმუხტისფერი ცა არ იზიდავს
და დედამიწა აღარ სწამს მშობლად.

***
სილაჟვარდე ანუ ვარდი სილაში

დედაო ღვთისავ, მზეო მარიამ!
როგორც ნაწვიმარ სილაში ვარდი,
ჩემი ცხოვრების გზა სიზმარია
და  შორეული ცის სილაჟვარდე.
 
შემოიღამებს მთის ნაპრალები,
და თუ როგორმე ისევ გათენდა-
ღამენათევი და ნამთვრალევი,
დაღლილ ქალივით მივალ ხატებთან!
 
ღამენათევი და ნამთვრალევი
მე მივეყრდნობი სალოცავ კარებს,
შემოიჭრება სიონში სიონში სხივი
და თეთრ ოლარებს ააელვარებს.
 
და მაშინ ვიტყვი: აჰა! მოვედი
გედი დაჭრილი ოცნების ბაღით!
შეხედე, დასტკბი ყმაწვილურ ბედის
დაღლილ ხელებით, წამებულ სახით!
 
შეხედე! დასტკბი! ჩემი თვალები,
წინათ რომ ფეთქდნენ ცვრებით, იებით, -
ღამენათევი და ნამთვრალევი
სავსეა ცრემლთა შურისძიებით!
 
დასტკბი! ასეა ყველა მგოსნები?
შენს მოლოდინში ასეა ყველა?
სული, ვედრებით განაოცები,
შენს ფერხთ ქვეშ კვდება, როგორც პეპელა.
 
სად არის ჩემთვის სამაგიერო?
საბედნიერო სად არის სული?
ვით სამოთხიდან ალიგიერი,
მე ჯოჯოხეთით ვარ დაფარული!
 
და როცა ბედით დაწყევლილ გზაზა
სიკვდილის ლანდი მომეჩვენება,
განსასვენებელ ზიარებაზე
ჩემთან არ მოვა შენი ხსენება!
 
დავიკრებ ხელებს და გრიგალივით
გამაქანებენ სწრაფი ცხენები!
ღამე ნათევი და ნამთვრალევი
ჩემს სამარეში ჩავესვენები.
 
დედაო ღვთისავ, მზეო მარიამ!
როგორც ნაწვიმარ სილაში ვარდი,
ჩემი ცხოვრების გზა სიზმარია
და  შორეული ცის სილაჟვარდე.

***
სილაში ვარდი

ხედავ ამ ყვავილს? გაზაფხულის მზე
რაღაც უცნაურ გრძნებას ახვევდა...
მან არ იცოდა ყოფნა მშფოთარე,
მან არ იცოდა მწუხრი და სევდა.
ის ქარიშხალს არ მოუწყვეტია,
რადგან ხალისით უცქერდა ზეცა,
არა, ის მშობელ ბუჩქს თავისთავად
მოსწყდა და მტვრიან გზაზე დაეცა.
აღარ უღიმის ეხლა მზე ყვავილს,
და არც ყვავილი ამშვენებს მდელოს,
ნება აქვს ზეცას - სულ დააჭკნოს ის,
ბრბოსაც ნება აქვს - ფეხით გასთელოს!

***
სიმაღლეებზე აღმართულო...

სიმაღლეებზე აღმართულო
ნანგრევო ტაძრის,
ვითარ დიდია შუბლის შენის
შორი შვენება.

შენს ჩუქურთმაში ვერ შეჭრილა
გადაშენება,
ვერ გეკარება დავიწყება
ფერფლის და ნაცრის.

შენ გადაურჩი ჟამთ სიავეს,
მტერთა სიმკაცრეს,
სარკემ დროისამ დაგვანახვა
სხვა მოჩვენება.

შენზედ ამართულს, მნგრეველ ხელებს
სდევს შეჩვენება,
შენ უკვდავი ხარ. შენი ფუძე
მაინც ვერ დაძრეს.

შენი ცა ბრწყინავს. ქვევით ჩქარი
მიჰქრის რიონი,
შარავანდედით ბრწყინვალეთი
კავკასიონი -
არ შეირხევა - და არ იტყვის:
რა გვემართება!

სწორედ ამ ქვიდან, მესხეთამდე,
კიდითი კიდით,
სწორედ შავ ზღვიდან დარუბანდის
კარებით დიდით -
ახალი მძლავრი პოეზია
აღიმართება.

***
სიმფონია მცენარეების

იმდენს იმეტებს ნათელ იმედებს
მცენარეების თავბრუდახვევა:
ხან შადრევნებში ყელს გადიგედებს,
ხან მზეა მათი ყელგადახვევა.

დღეს ყველაფერი სახეა ხვალის,
აქ ყველაფერი სახეა ზეგის;
არ აქვს საზღვარი მცენარეთ ხალისს,
ჩვენი მზიანი ზღვის პირად მდეგის.

მისთვის ხომ ეს გზა წმინდა ბროლია,
და გზა არ ჰქვია, არამედ გეზი -
ეს ლიანები, ეს მაგნოლია,
ჩაის ბუჩქების ველი უვრცესი.

აღარ დაცხრება ეს სიმფონია -
აელვარდება ადუღებულ მზით -
მთელი მსოფლიო, ასე მგონია,
მიდის მის მიერ აჟღერებულ გზით!

***
სიმღერა

ვჭექოთ - სიმღერა თუჯის,
ვჭექოთ - ფოლადის ჰანგი,
ვჭექოთ - დროშები ქუჩის,
ვჭექოთ - ბრძოლების ბანგი,
ვჭექოთ - მრისხანე ბრძოლა,
ვჭექოთ - მქუხარე ექო,
ვჭექოთ - ცეცხლისა ქროლა,
ვჭექოთ - სიმღერა ვჭექოთ,
ვჭექოთ - ახალი ალყა,
ვჭექოთ - ოქტომბერთ რიცხვი,
ვჭექოთ - ცხოვრება ტალღის,
ვჭექოთ - ცეცხლის და რისხვის,
ვჭექოთ - რაც წინად კვნესდა,
ვჭექოთ - ვაღვიძოთ, ვრეკოთ,
ვჭექოთ - შევხედოთ მზეს და
ვჭექოთ - ჰეი, ვჭექოთ, ვჭექოთ.

***
სიმღერა სასოწარკვეთილისა

შუა-ღამეა.. გარედ ბნელაში
მიუსაფარი ზუზუნებს ქარი...
და სევდით სავსე მის სიმღერაში
მე სევდით სავსე მესმის ზღაპარი.
შუაღამეა.. მე სახეში მცემს
ჟრჟოლით დამტანი და ცივი ქარი,
მეგობრის ოთახს დავაკაკუნე
და შევევედრე: გამიღე კარი.
ხმა არვინ გამცა.. დაღონებული
კიბეს დავეშვი.. უკან დავბრუნდი,
თან მიმყვებოდა ჩუმი ნაღველი,
თან მიმყვებოდა შავ ფიქრთა გუნდი.
შუა-ღამეა.. მე სახეში მცემს
ჟრჟოლით ამტანი და ცივი ქარი,
სატრფოს ოთახთან დავაკაკუნე
და შევევედრე: გამიღე კარი..
ხმა არვინ გამცა, დაღონებული
კიბეს დავეშვი, უკან დავბრუნდი,
თან მიმყვებოდა ჩემი ნაღველი,
თან მიმყვებოდა შავ ფიქრთა გუნდი!
ვიდოდი მარტო, გარედ ბნელაში
მიუსაფარი დრტვინავდა ქარი
და სევდით სავსე მის სიმღერაში
მე უნუგეშო ვპოვე ზღაპარი..
შუა-ღამეა... გარედ, ბნელაში
მიუსაფარი ზუზუნებს ქარი,
ზუზუნებს ქარი და იმის ხმაში
განსვენებისა მესმის ზღაპარი...
აჰა, შორს მოსჩანს მკრთალის ნათელი
იწვის, თრთის, როგორც სევდის ლამპარი.
შავო სამარევ, შენსკენ მოვდივარ...
შენსკენ მოვდივარ... გამიღე კარი...
და მე მივდივარ... სანთელით ხელში
სასაფლაოსკენ მივეჩქარები..
შავო სამარევ, არვინ მიმიღო,
აბა, გამიღე ჩქარა კარები...

***
სიმღერის მინდა მე წამოწყება

სიმღერის მინდა მე წამოწყება,
რომ გაიშალოს გამოცოცხლება!
გამოცოცხლება, გამოცოცხლება
და არა ძილი!
დღეს ერთმა შეხვედრამ ილანდა
დილით;
ისეთმა, რომელიც მართობდა
ბავშვობის დროს გადამეტებით:
ერთი ღრუბელიც ცაზე არ ჩანდა -
მე კი სახეზე მეცემოდა
უეჭველი წვიმის წვეთები
გრილი!
სანამ გაშრება და ჩამოცხება -
სიმღერის მინდა მე წამოწყება:
გამოცოცხლება, გამოცოცხლება
და არა ძილი!

***
სინამდვილეში ოცნებისას

დაე, ვცდებოდე, მატყუებდეს ოცნება ჩემი,
აუსრულებელ იმ ოცნებებს კვლავ მივეცემი.

ჩემს შორ გაზაფხულს უდარაჯებს სიცოცხლის ვნება,
იმ შორ გაზაფხულს, ძლიერად რომ გამობრწყინდება.

სინამდვილეშიც ოცნებისას ავანთებ კანდელს,
იმ შორ გაზაფხულს ფეხქვეშ ვუგებ ყოფნას დღევანდელს.

***
სინანული

შავბნელი ღამე, წამების ღამე,
ღამე მწუხარე, ღამე სირცხვილის!
ოჰ, ნეტავი არ გათენდებოდეს,
არ გაჩნდებოდეს სიწითლე დილის!
რად მოვიქეცი ასე საშინლად,
განა სამისო მწყუროდა რამე?
შავბნელი ღამე, სირცხვილის ღამე,
როგორ ვაწამე, როგორ ვეწამე!
ნუ, სინანულო! ეხლა არ მინდა
მთელის არსებით ჩავხედო ჩემს გულს,
იქ ვერ ვიპოვი ვერც გამართლებას,
და ვერც სიბრალულს, და ვერც სიყვარულს.
როგორ შევხედო ეხლა იმ თვალებს?
როგორ შევხედო ეხლა იმ ტუჩებს!
შავბნელი ღამე, სირცხვილის ღამე
ხსოვნას ვეღარ შლის, წყლულს ვერ მიყუჩებს.
ნუ, სინანულო! ეხლა არ მინდა,
რომ გამიახლდეს იგი წამება,
საცაა, ხომლი მოჰკვდება ცაზე,
საცაა, ნისლი გაიფანტება...
მალე იფეთქებს აღმოსავლეთი
და სინანულიც მოკვდება დილის,
ღამე შავბნელი, წამების ღამე,
ღამე მწუხარე, ღამე სირცხვილის.
მოჰქრის, მოღელავს სიო ნარნარი,
ვარდი ირხევა, იფრქვევა ცვარი.
თენდება! ღმერთო, ოჰ, რად, რად, რისთვის!
ღამე... ის ღამე... დაუვიწყარი.

***
სიონის მტრედო!

სიონის მტრედო, სამოთხის ვარდო,
ტრფობას გიგზავნი - შენსკენ რბის ქარი,
მახსოვს, დილით მზე ამოდიოდა
და იმ მზეს კი შენ ამოასწარი!
გაჰქრა ნაღველი.. დაყუჩდა წყლული,
ალერსმა ნისლი სულს გადახადა,
სიონის მტრედო, სამოთხის ვარდო,
გელი, გეძახი, სადა ხარ, სადა!
ღრუბლიან დღესა შენ განმინათებ,
და თუ ვერ გნახე ახლო მოსული,
თუნდ ციდან ცხრა მზემ გადმოანათოს,
არ გამითბება მაინც ეს გული.

***
სიტყვა არ წამოგცდეს...

სიტყვა არ წამოგცდეს,
რომ შენ დაიღალე,
განზე გადექი და
ტყვია დაიხალე.
გული გაიხელე,
სისხლით გაიხალე,
ოღონდ არ წამოგცდეს,
რომ შენ დაიღალე.
განა ცოტა იყო
ჩვენში გატაცება,
ქარში გადავარდნა,
ჯვარზე გადაცემა.
ფიქრობ: არ გაწვება,
დუშმანს დაეწევა,
უცებ ბრუნდება და
სულით დაეცემა.
ბევრჯერ მიზნისთვისაც
შეუკურთხებია,
სახე მწუხარებით
მოუმწუთხებია.
სიტყვა არ გაბედო -
რომ შენ დაიღალე,
განზე გადექი და
ტყვია დაიხალე.
გული გაიხელე,
სისხლით გაიხალე,
ოღონდ არ გაბედო, -
რომ შენ დაიღალე.

***
სიტყვა და ლოცვა

ბნელი ბინდბუნდით მოცულ მხარიდან
ქალწულის აჩრდილს გამოვუძახე,
მას მშვენიერი შთავბერე სული
და მშვენიერი მივეცი სახე.
მასში ტაძარი ზეშთაგონების
ისე შევქმენი, ისე აღვაგე,
რომ უკვდავების უსაზღვრო ენით
ავამეტყველე ქალწულის ბაგე.
და მე ვტკბებოდი ჩემის სიზმრებით
და როცა მის ხმას ვნებით ვისმენდი -
ვუცდიდი რაღაც უცხო სასწაულს,
ვუცდიდი, ვცდიდი, ვდუმდი, ვითმენდი.
განთიადისას ნისლი დაიძრა,
მთების კალთებზე ისე ჩამოწვა,
რომ ვერ გავიგე, სად ჩაიხვია
ქალწულის სიტყვა და ჩემი ლოცვა.

***
სიტყვა პოეტის

მყინვარის თოვლით მოსილ ყინულზე
ობლობის სიტყვა მგზავრმა დასწერა,
შიგ ჩააქსოვა დაგუბებული
კაეშან-ფიქრი და გულის ძგერა.
მყინვარის გულზე დაწერილ სიტყვებს
მზის ფერადები ამოშლის მალე.
ასე წაიშლის ლამაზ ქალის ლანდს
სარკე სპეტაკი და გამჭვირვალე.

მაგრამ ჩემს სიტყვას, აქ ამოკვეთილს
ვერ წაშლის ქვეყნის ზრახვა და ვნება,
წაშალე თუნდაც ამ ფურცლებიდან -
მაგ გულიდან არ ამოიშლება.
გულიდანაც რომ ამოიცალო,
ჰანგებს გაჰყვება სიმღერა თანა,
ქვეყნისთვის იგი არ არის უცხო,
უცხო არაა მისთვის ქვეყანა!

***
სიშორით შენით

სიშორის შენის სიახლოვე, მარადის მძაფრი,
აბრუებს ყნოსვას, ვარდო ტყიურო!
მესმის ბილიკთა სიხარულით გადანაზაფრი
უვერტიურა.
და სიახლოვის სიშორეში, კვლავ უფრო შორი
მისვლა ყელამდე, მიწვდომა ყელის...
არის ნანატრი ედემები, სიკვდილის სწორი -
მზე, მთა და ველის.
ო, იგი წამი, მშვენიერო, ო, იგი ბაგე!
ო, ეს წყეული სისხლის დუღილი.
ძეგლთა სიმაღლით, სივრცეებში! მე იქ აღვაგე
სულის წუხილი!

***
სიჩუმეა

სიჩუმეა...
მხოლოდ წყნარად თუ ირხევა დაფნის ტოტი...
მხოლოდ ნაძვი თუ ირხევა, თორემ ისე სდუმს წალკოტი...
სიჩუმეა,
ჩუმად, მშვიდად მირონინებს მთების სიო ფრთების რხევით,
და კედრონის ნაკადული მას ბანს აძლევს ხმაშერევით.
ჩუ, ფეხის ხმა!
მოდის იგი, და მიწყნარდა ბაღ-ბუჩქნარი,
და ლოცულობს აღელვებით, და ოფლი სდის, როგორც ღვარი.
ჯვარცმის შემდეგ ის აღდგება, როგორც წრფელი ქადაგება,
ეს წამება უშედეგოდ არ ჩაივლის, არ გაჰქრება!
სიჩუმეა.
არემარეს მოსავს შავი სიხალისე,
მხოლოდ სიო თუ ირხევა, თორემ ისე... თორემ ისე
სიჩუმეა,
სიჩუმეა...

***
სიცივეში

მძლავრი და ჩქარი,
თოვლიან ველად
დაეშვა ქარი
თოვლთ გასართველად.
აკვნესდა ბარი,
ატოკდა კარი,
ატირდა წყნარი
ნაკადი ველად.

***
სიხარული ბრძოლაში

თვალებს აღარ უქრება ცეცხლიანი ბუგრები,
ვიცი, რად მემუქრება, ვიცი, რად ვემუქრები,
ციდან იასამნამდე ღამე უცდის ალიონს,
ვეუბნები დამნებდეს, დაცხრეს, მოინანიოს.
ვკლავდე, სისხლით ვღებავდე - მაინც უნდა შემებას,
მაინც გათენებამდე არ ვგრძნობ უედემობას.

***
სიხარულით გავალ ხალხში

ამოვიდა
თუ არა მთით
დიდებული მნათი,
ფანჯარასთან
მსწრაფლ მიიჭრა
მხიარული რატი.
და შესძახა:
„აწი ვერ მძლევს
შენი სუნთქვა ავი,
სიზარმაცევ,
სიზარმაცევ!
დამანებე თავი!
დღეს გათენდა
ოქტომბერის
ოცდასამი წელი,
სიხარულით
გავალ ხალხში,
როგორც ოქტომბრელი.
სიხარულით
აივსება
გზა - სიმღერად მრხევი.
დედა! მომეც
ჩემი დოლი,
ჩემი ყელსახვევი“.
და ტოლებში
გადაეშვა
მხიარული რატი.
დღეა ლაღი,
დღეა ვრცელი,
დღეა იშვიათი.

***
სმენას ტალღების გრგვინვა კვლავ სწყურის

სმენას ტალღების გრგვინვა კვლავ სწყურის,
მასში მე მესმის ანდამატურის
ახალგაზრდობის დროს გაგონილი,
გადმონაჩქერი გრგვინვა ნადურის.

ის იმოსება ახალ ფერებით,
უბედობით თუ ბედნიერებით.
საცა არ ელი, შეიჭრება იქ -
ახალის სულით და აჟღერებით.

***
სოციალისტურ წმინდათა-წმინდა...

სოციალისტურ წმინდათა-წმინდა
სამშობლოის ეს მიწა-წყალია.
იქ კი, ომისთვის ვინც ქოფაკს ზრდიდა,
მისი სახელიც კაპიტალია.

სოფლად იბრძოდა, ვინც გაცოფებით,
რათა ბოსელი, სახლი, ნალია -
მოესპო გესლით, ავადმყოფობით,
მისი სახელიც კაპიტალია.

ჩვენ გვაქვს ხალხების ოჯახი ძმური,
ვრცელი სასახლე, არა გალია!
მის მიმონგრევას სცდიდა უჟმური -
რომლის სახელი კაპიტალია.

მაგრამ ურყევი ერთიანობა...

***
სპილოს ძვლისაგან ნახარატევ ნივთთა მსგავსები...

სპილოს ძვლისაგან ნახარატევ ნივთთა მსგავსები
ორი ქანდაკი თაღებშია მონათავსები;
და მათ გარშემო ბოლქვა-ბოლქვა წამოსულ ღრუბლებს
ის, უმოძრაო, სხვა მოძრავი ძალით იუფლებს.

***
სროლის ხმა მთაში

გაისმა შორი სროლის ხმა მთაში
და მონადირემ დაჰკოდა შველი...
საღამო იწვა ხავერდის ყდაში,
ვით წიგნი ლურჯი და ძველისძველი...
ეს იყო მაშინ, ეს იყო მაშინ,
როცა მე ბავშვი ვიყავ.

არ არის რამე უფრო მტანჯველი,
როდესაც კუბოს მიჰყვები ქარში:
„დარჩი“, - ქვითინებს ჰაერში მარში,
მაგრამ ვერავის ქვეყნად ვერ შველი.
ეს იყო მაშინ, ეს იყო მაშინ,
როცა მე ბავშვი ვიყავ.

კუბო, უმიზნოდ მცურავი ქარში
და უმიზეზოდ მოკლული შველი!
დაედევნება ბავშვებს სიზმარში
ეს მოგონების ლანდი, სანთელი.
რას იზამს მაშინ, რას იზამს მაშინ
მზე, ნაკადული, მთები და ველი?

***
სტიროდა სული ცისფერ ღვინოებს

სტიროდა სული ცისფერ ღვინოებს,
ღვინო ეძებდა სულ სხვას პირიქით
და შემდეგ უცნობ პიანინოებს
ატრიალებდა ტანჯვის ლირიკით.
როგორც მრავალი ვარდების მფენი,
მას სული ჰქონდა უხვად ციური,
მასში მრავალი იყო შოპენი
და პაგანინი ფანტასტიური.
მას საქართველომ გადაუზნიქა
ვერხვები შორი ალაზანისა
და აი, ეხლა მისი მუსიკა
ჩვენი ისლების რხევამ დანისლა.
მშვენიერია ეფექტი მისი
იქ, სადაც სიტყვა თავდება ძველი,
ოდეს თავისი და არასხვისი
ცრემლებით თვალი უბრწყინავს სველი.

***
სტრიქონები

აგერ ვაზები, სიმინდები და ტყე მზიანი,
საღამოს ქარი - მოძახილი იყო ახოთა.
აჩქარებული, მხიარული, თავაზიანი
„უნდა იცოცხლო“ - დედამიწა გაიძახოდა.

გათენდა დილა და ალისფერად,
შემოიბურა აღმოსავლეთი,
ყველგან სტველია და ჟრიამული,
მხოლოდ ზეცაში არაა ღმერთი.
მხოლოდ ქვეყნების მაცოცხლებელი,
გადმოიღვარა სიცოცხლე - ძალა,
და აბობოქრდა, და აღტაცებით
შრომის სიმღერა დააგრიალა.

განახლებისკენ, განახლებისკენ
მიისწრაფოდეს ფიქრი რჩეული,
საკაცობრიო გზათა ბრძოლაში
სიმშვიდის სიტყვებს გადაჩვეული.

***
სტუმრად

რამდენიმე დღე მივდივარ,
ქვეშ ბალახი მეგება.
ჩემს ძახილზე: მასპინძელო!
ქალი გამომეგება.
თავსაფარი გაისწორა,
სახლში შემიპატიჟა,
ჩანს, რომ ძველი მეგობრობა
სიშორემ ვერ გათიშა.
- ჩემი ქმარი შინ არ არის
შემობრძანდით ოჯახად.
სადაც არის, გეახლებათ,
მოითმინეთ ცოტა ხანს.
იდგნენ ცაცხვი და მუხები
უმაღლესი წვეროთი,
მე მაღალი აივნიდან
შავ ზღვას გადავცქეროდი.
აგე, მოდის მეგობარიც!..
შედგა, სადაც ვერხვია,
მერე მოსწყდა, სიხარულით
შემხვდა, გადამეხვია.
აკაშკაშდა ცაზე მთვარე.
სუფრა... რა დარებია...
ბევრი, ბევრი, ძმავ, კარგი დრო
ერთად გვიტარებია!
მოგონებათ ნაკადები
სიხარულის მფენია:
სიყმაწვილე, მეგობრები,
ლექსი, შოთას გენია!

***
სულ ადვილია რწმენა

ჰგავს შემოხაზულ ვაზას შებინდებული ჭერი,
სად მცენარეებს ხაზავს სწორ ირისების ფერი.

სულ ადვილია რწმენა და დაჯერება იმის:
არის ვარდების ფენა, ფენა მთვარეულ წვიმის.

მოვა ახალი სმენა აქარიშხლების მძაფრის.
სულ ადვილია რწმენა აუხდენელი ზღაპრის.

***
სულ მალე

არის მორგანი, როკაელლერი, არის სტინესი,
არის სტერლინგი უმძლავრესი და ურკინესი,
გემებს იზიდავს ინდოეთის ავლა-დიდება,
ლონდონის ბირჟა, ამერიკა, გაბედითება.
როგორ გამძაფრდა ეს ორგია უზარმაზარი,
იქ კი, ღიმილის და ზრდილობის მთელი ბაზარი:
დიპლომატები და ელჩები, ცხარე დენდები,
სიტყვიერ ომში ინგრევიან პარლამენტები,
მაგრამ, სულ მალე! აღიგვება ეს სისაძაგლე,
კამარილიას დანდობილი მეფეთ სასახლე.

***
სულ რამდენიმე წლის წინ

სულ რამდენიმე წლის წინ
ყვითელ ფოთლებით თრობა,
ხედავს ვარსკვლავთა ციმციმს
მოგონებათა გრძნობა.
საღამოებრად დილებს,
რაღაც საოცრად ითქვა,
იწვევს ბავშვების ჩრდილებს
დავიწყებული კითხვა.
ამასაც ნახავს ფარჩა
შეღამებული არის,
თუ ერთად ერთი დარჩა
გამოსავალი მთვარეს.
მკრთალი გაცურდა ალი,
ცა დააშუქა წყნარ სულს,
იქ მშვენიერი ქალი
გაჰყვა მშვენიერ წარსულს.

***
სულ ტყეა და ტყე...

სულ ტყეა და ტყე.. აჰა, ბნელდება,
ბუჩქნარი სიოს ხმაზე ღელდება,
ფიჭვის და ნაძვის დამტკბობი სუნი,
ყვავილებისა სუნს უერთდება,
აღარ აყრუებს მუხას ჭრიჭინა
და ფუტკრებისაც მიყუჩდა ბინა,
აღარ გაისმის მათი ზუზუნი;
ლურჯი ქათიბით აბრწყინდა ველი,
ჯეჯილს დაეცა ობოლი ცვარი
და დასავლეთით ვერხვების მწკრივი
მიდის ვით რაზმი გასაოცარი.
ჭადარი თავის ყვითელ ფოთლებით
გარინდებულა ჰაერში მაღლა,
და მის ფოთლებში საღამოს ვნებით,
უკანასკნელის თავის სხივებით
სცურავს მზე, რაა იმისთვის დაღლა.
დაცხრილულია მისი ფოთლები
და როდესაც მზე ჩამოანათებს,
ძირს ბალახები და ყვავილები
მოოქროვდება.. ძეწნის წყნარ კალთებს
თავისკენ იწვევს მიწის დუმილი,
არ იცის, რაა სევდა, წუხილი.

***
სული მწუხარე

სული მწუხარე, სული ცოდვით გამოწვეული
ედემის კარებს დაღვრემილი მიუახლოვდა,
ყოფნის ღელვისგან დავრდომილი, იჭვით სნეული,
დღის ელვარებით მარტო ჩრდილად გადაქცეული
თვალებით სთხოვდა ბედს ზენაარს, თვალებით სთხოვდა
განსასვენებლად სულს სწყუროდა ხეების ჩრდილი,
ისე საამოდ ირხეოდა ტყე დაბურული,
ისე აღმძვრელად სისინებდა ნიავი გრილი,
ისე წარმტაცად მოისმოდა ფრინველთ ჟივილი,
რომ დიდხანს, დიდხანს კრძალვით იდგა ცოდვილი სული...
მისთვის არ იყო ეგ ედემი გაშენებული,
არც ეგ სიგრილე გაჩენილი არ იყო მისთვის,
ედემის სახე მას ამაოდ მოსტაცებდა თვალს,
ამაოდ ფიქრი უხატავდა ტკბილსა მომავალს
მას ბედისწერით დასჯილს მწარე უკვდავებისთვის.
ცის უდაბნოში შემდეგ იყო მხოლოდ მოწყენა -
ნეტარის ძილით ისვენებდა ანგელოსთ გროვა,
მარტო ცოდვილმა ქვეყნის სულმა ვერ მოისვენა,
სიზმრად თუ ცხადში თან დასდევდა ის შორი ლხენა,
რაც როსმე ნახა, მაგრამ თვით კი ვერ მოიპოვა.

***
სული უსახლო

რომ გაიღიმოს შემოდგომის მზემ,
მოასკდეს ნაპირს მძიმე ქაფები,
ამნაირ დროში შეჰქმნა გოტიემ
უკვდავი ლალი და სადაფები.

მივჰქრივარ, აქვე, ტფილისის ახლო,
მე ვიცი ჩემი მიმღები ჭერი,
რომ მიისვენოს სული უსახლო
ჯოჯოხეთშიაც არ-ბედნიერი.

***
სუროშემოხვეული

ოპერის ბაღს ერთგვარი
აქვს შვენება რჩეული;
სდგას მოხუცი მედგარი
სუროშემოხვეული.

მხარე - მისი გულია,
მხარე - მისი მგრძნობელი;
ირგვლივ ჟრიამულია,
გაზაფხულის მხმობელი.

ძალა ასეთ გულისა
იყო ლექსი მკობილი,
გრძნობა თვის მამულისა -
გრძნობა კეთილშობილი!

მიყვარს, როგორც მიყვარდა,
მე ეს მიდამოები,
ამ თეატრში გრგვინავდა
ჩემი საღამოები!

***
სჩანს, ახლოა ქარიშხალი

ცა ღრუბლებით დაიბურა,
მზე მინელდა სხივმიმქრალი,
სჩანს, ახლოა აღელვება,
სჩანს, ახლოა ქარიშხალი!
სიო არ ჰქრის, მაგრამ მაღლა
აშრიალდა ხის მწვერვალი,
სჩანს, ახლოა აღელვება,
სჩანს, ახლოა ქარიშხალი!
მძლედ დაჰქროლე, ქარიშხალო,
ააღელვე მთა და ბარი,
ეს სიჩუმე მე გულს მიკლავს,
სხვა ძალა მსურს, სხვა სიზმარი!

***
სხვა ზღვა სადაა ასეთი?

ციკლიდან „პაციფიზმი“

რად ვეგო სხვას ფიანდაზად?
არის ქართული ანდაზა:
თურაშაულის პატრონი
ტყეში ეძებდა პანტასა.

სხვა სილამაზე სადაა,
სხვა ზღვა სადაა ასეთი,
ამიტომ მიყვარს ლამაზი
და მარად მხნე აფხაზეთი.

***
სხვა... ყველაფერი...

სიცოცხლის აჩრდილს
სული არ ერთვის,
სხვა გამოძახილს
ვისმენ ყოველთვის.

მხიბლავს ეთერი
და ვმღერი... ვმღერი...
სხვა ყველაფერი
ერთია ჩემთვის!

სასიყვარულოდ
გული აღარ თრთის,
აღარ მიწოდებს
ნეტარება მთის.

შავ დემონს მივე
ფრთა მოტივტივე
და ყოველივე
ერთია ჩემთვის.

ადრე წამერთვა
ალერსი ღმერთის,
სხვა ღმერთს არც ვეძებ,
არც სული ელტვის...

დღეს კი ვის ველი?
დღეა ნათელი,
თუ ღამე ბნელი -
ერთია ჩემთვის!

***
სხვაგან სადაა

სხვაგან სადაა სიხარული
და მწუხარება,
რომელ სინათლით განათდება
ზღვათ მქუხარება.

სხვა რომელ წყალით იბანება
ნატყვიარები.
გმადლობ, ნუგეშო, შენს გზაზე რომ
დავიარები.

ჩემს მხურვალე შუბლს დიდი ცეცხლის
აჩნდა წვალება,
შეახე ცივი ხელისგული,
ვით მოწყალება.

***
სხვადასხვა გული

ტფილისს მზეების დაეცა ტბორი,
გრიალებს თერგი, არაგვი, მტკვარი.
კავკასიის მთებს გავსცქერით ორი,
სხვადასხვა გული, სხვადასხვაგვარი.
ან თემურლანგის, ან ჯარის სხვისის,
ცეცხლად რომ იქცეს მზეთა ეს ალი,
დასწვას, აანთოს მთელი ტფილისი.
დასწვას. ცრემლს მაინც არ დაღვრის თვალი.
შრომა აღადგენს გააფთრებული,
რასაც დაანგრევს სიმძაფრე ავი.
შრომით ტფილისის გაკაჟდა გული, -
აი, რა არის თავი და თავი.

***
სხვები ჩხავიან, როგორც ყვავები...

სხვები ჩხავიან, როგორც ყვავები,
ვერ გრძნობენ, რაა კარგი, ფაქიზი.
არის განსხვავება:
ორი ღიმილი ორთა ბაგეზე.
პირველში ფანტასტი მეტია,
მეორეში ნაკლები.
პირველი პოეტია,
მეორე - სპეკტაკლები.
ეზმანება რა დიონისე,
სხვაა მოჩვენება გალაკტიონისა,
მას ვით არ სმენია
დიდება მარადი
და ქართლის გენია.

***
სხვისი სისპეტაკე უფრო აგიჟებს

სხვა გიჟებს სხვისი სისპეტაკე უფრო აგიჟებს,
ვით გულგრილობა და არა ცნობა.
ეს უნდობარი აღტაცება შენ არ გაგიშვებს,
თუმცა ხანდახან ნებდება გრძნობა.

გული მღელვარებს უცნაური რაღაცა ფიქრით,
გულს შიში იპყრობს და ღელავს მკერდი...
რაა ეს გრძნობა? სიყვარული? საითკენ მივჰქრით?
არ გადვიჩეხოთ, არ გაწყრეს ღმერთი.

მას მოეჩვენა, რომ ეს ხმაა სამარის ლოდის,
თითქო დემონი უკრავს ჭიანურს,
რაღაც აჩრდილი ქვეყანაზე მიდის და მოდის
და ახშობს წყურვილს ადამიანურს.

არვინ ოცნებობს გამოხედვის ცეცხლზე და ალზე,
მოგონებაა კუბოს და ცხედრის,
ფიქალზე მკერდზე არ ოცნებობს, არც გულზე - ზღვაზე,
ის მხოლოდ... ციურ ალერსზე გვედრის.

***
სხივი ტალღებში

სულ ერთი არის, სულ ერთი არის,
უნდა ვიშრომოთ, წინ მივდიოდეთ.
გუშინ ცხოვრება არ გვიბრალებდა
და გზა მოცული იყო წყვდიადით.
წყვდიადი იგი გადაიფანტა,
სხვა აღტაცება მოვიდა ოდეს,
პოეტიც მარად დაუღალავად
უნდა შრომობდეს, უნდა იბრძოდეს.
გვიხმობდა ცეცხლი და აღელვება,
ის გვიხატავდა სულ ახალ მხარეს,
სადაც უფსკრულში შთამჭვრეტი ცქერით
წინასწარ გრძნობდნენ ხანას ელვარეს.
შენ გადალახე ბრძოლით მთა-ბარი,
თავისუფლება დიდხანს ეძებე,
შენ არ ყოფილხარ ცის თანაბარი,
არც უსაგანო და მეოცნებე.
შენ არ იცოდი გზაჯვარედინი,
ევლინებოდი მტერს დამამხობლად,
შორს რომ მოჩანდა გზა სასურველი,
ახლა იგი გზა არის მახლობლად.

***
ტალახში

ქალაქებიდან სოფლებისკენ დაიძრა ჩარჩი
ყალბი ფულებით, დატვირთული როგორც აქლემი,
ფულს გაანაღდებს ჭირნახულში, სოფელს აჩეჩებს
თვითმპყრობელობის დროინდელი ქაღალდის ქისას.
გზებია სოფლის ოღრო-ჩოღრო და დანგრეული,
ურმის ბორბლები ორმოებში მძიმედ ეფლობა,
კამეჩებს უჭირთ ტალახიდან მათი ათრევა.
- მომეგებენით, - მხიარული ფიქრობდა ჩარჩი, -
მომეგებენით! მოალაგეთ აქ ჭირნახული,
თორემ გავიდა შემოდგომა! აჰანდე შენა.
თანაც იგონებს სხვა სოფელში შენამთხვევ ამბავს:
ღრიანცელითა და ყვირილით მას გზაში დახვდა
სოფლის ქალების მთელი გროვა, დაუწყეს ცემა.
უცხო მგზავრები ჩაერივნენ მაშინ საქმეში,
ჩარჩს დაანება ყველამ თავი - და იერიში
მათზე მიაწყდა, ვინც მოვიდა გასაშველებლად.
იყო ყვირილი, მუქარა და ლანძღვა-გინება...
ჩარჩი ეხლა სხვა სოფლებისკენ მიედინება.
ყალბი ფულებით დატვირთული და მოღიმარი,
შემოდგომაზე ტალახებში მავალი ჩარჩი.

***
ტალღებთან შებმა

შენ მიატოვე მონობისაგან
გაკვალული გზა და გზა ნაცადი.
ახალ ბრძოლებში კი გამარჯვება
შენი ხვედრია, იარე, წადი!
ო, არ გატყდება არსად ეგ ნავი,
შენ შეგიძლია ტალღებთან შებმა,
არ დაივიწყო, რომ მოგაწყევლეს
და სხვა სიტყვები გისაგზლეს სხვებმა.

***
ტალღები გლეჯენ ერთიმეორეს...

ტალღები გლეჯენ ერთიმეორეს:
რა გრიგალია, რა ხმაურობა...
ეხლა უშენოდ, ღელვათა შორის
მიდის პოეტის მოგზაურობა.

ნუ გებრალები! ამ ქვეყნად არვისს
მე არ მოველი მოსვლას უშორესს,
როდესაც ესმისთ სიმღერა მგზავრის,
ტალღები გლეჯენ ერთიმეორეს.

ჩემი სიცოცხლე ბრძოლამ დალია,
თუმც მწუხარებით არ ვითალხები,
ჩემი ცხოვრება ქარიშხალია,
ერთიმეორეს გლეჯენ ტალღები.

მაგრამ რომ შემხვდეს შენი თვალები,
როგორც შეფერის თვალთა სისწორეს,
რა აღტაცებით მე და ტალღები
გადვეხვევოდით ერთიმეორეს.

***
ტბა ალპიურ ზონაზე

მივდიოდი ყვავილების ველით
გზაზე, ოსტატ ოქრომჭედლის ხელით
ბეჭდის თვალში ჩაჭედილო ტბაო,
შენს ნაპირად ჰშვენის ბზა და ბაო.
სწორი ნაძვი არის ალვის მსგავსი
და ნაძვებს ქვეშ დაყრილია ხავსი.
მწუხარება ველის აქ არ არის,
არ ჰყვავიან ყვავილები ბარის.
სპეტაკია, როგორც სარკის ბროლი,
შარშანდელი, გაუდნობი თოვლი.
სისპეტაკით და სიწმინდით სავსე
ფერადდება მშვენიერი ხავსი.
მომტყდარი ხე ახალ ხავსზე მოწვა,
მეხმა მისი გული ცეცხლით მოწვა.
და გაშალა თეთრ-ყვითელი გზნებით
მონადირეთ გასავლელი გზები.
ალპიური ყვავილების კონა -
ასეთია მშვენიერი ზონა!
აქ პოეტის მგზნებარების საგანს
ის ფერი აქვს, რაც არაა სხვაგან.
მარად რჩება მოგონება ვრცელი -
მაღალ მთაზე დაფენილი ველი.

***
ტირიფი, დარგული ალფრედ დე მიუსეს სამარესთან

ტირიფი ტირის,
მდინარის პირის
და თავის გმირის
თავგადასავალს.
(აქ მრავლობითი
იდგა კოპიტი
მარადყოფითი
შრიალით სავსე),
ფერმკრთალი მუზა,
შემკრთალი მუზა,
ნამდვილი მუზა
დე მიუსსესი,
ტირის, რომ დღემდე
მიუსსეს შემდეგ...
ოცნებავ, შესდექ!
აი, მიზეზი.
ტირიფი ტირის.
მე ცრემლის ხშირის
არა ვარ მომხრე:
არაა წესი.
დრო ანთებს რკინას,
დროს აღარ სძინავს
და ჰქუხს და გრგვინავს
ჩვენი კონგრესი.

***
ტრანსპორტი

მეზღვაურები და ემბლემები
ისახებიან ზღვაზე მწვანეზე,
უზარმაზარი მიჰყავთ გემები
ყველაფრის დამტევ ოკეანეზე.
მაგრამ ელვარეს თეთრად თოლიებს
ფიქრებთან ერთად გააქვთ თარეში.
და ანძა ანძას გაიყოლიებს
ყველაფრის დამტევ სიმღელვარეში.

***
ტრიოლეტები

მე მომაქვს, მე მომაქვს ყვითელი სანთლები,
ყვითელი ვარდების ლივლივი ელვარე,
ყვითელი ფოთლების ოცნება მღელვარე,
ავანთებ ჩირაღდნებს და ლოცვად დავდგები.
ოსანნა, სად არის ყვითელი ვარდები?
რად ჩაჰქრა სიმღერათ სიმღერა მჩქეფარე?
მე მომაქვს ყვითელი ვარდები ელვარე,
მე მომაქვს, მე მომაქვს ყვითელი სანთლები?

***
ტუია

მწვერვალთან, სადაც ჰყვავის ტუია,
დგეხარ - ცისფერი.
საღამოვდება და სიყრუეა
მოპირისპირე.

ასე - ტუია და ცა უსივრცო
სულს ეხამება -
ასე არასდროს არ დაივიწყო
ეს შეღამება.

ასე - სავსეა ღამის ფიალა
სიცოცხლე, მიწა.
ასე - ტუიამ გაიშრიალა,
და გაიღვიძა.

ასე - ცისკარმან მიმოაფინა
ვარდი თუ ია.
და კვლავ ახალი სიცოცხლის წინა
დგეხარ, ტუია.

***
ტუტკუს

როცა სიცოცხლის შორ გატაცებას,
ვუახლოვდებით, რად გწყდება გული?
მუდამ გვახსოვდეს, რომ უკვდავია
ჩვენი ერთობა და სიყვარული!

მეგობრის გული როდის არ იგრძნობს
მეგობრის სულის იდუმალებას?
იგი აქარწყლებს მწარედ დაკარგულს
მწუხარებას და ტანჯვა-წვალებას!

***
ტფილისი

ქალაქზე ნელმა ალმა იფეთქა,
სახლებზე ადის ფერადი ბოლი
და კიბეებზე, ვით ვინიეტკა,
დაფენილია დაფნის ფოთოლი.

ჩნდება სინათლის ჩქარი ქაფები,
გზებზე ქარივით მოქარავანე,
და აიმართენ, ვით ჟირაფები,
მთა არსენალის და მთა სავანე.

ეს სიონი ჩემი ნათელს დამათოვს,
მტკვარიც დაანთებს ნათელ ხარებას.
ათოვს ხიდეებს, ათოვს მადათოვს,
ათოვს ზმანებებს და მწუხარებას.

და მესიზმრები შენ, ვისაც ქერა
სამოსი გმოსავს სნეულ ოცნებით
და არ მშორდება ღვთისმშობლის ცქერა,
სავსე ქართული პატიოსნებით.

მომაჯადოვა ძვირფასმა ხატმა
და ბედი ჩემი წვა არის მისი,
და ირიბი გზით გამიყვანს სადმე
მარადისი და ძველი ტფილისი.

შემდეგ არაა არსად ახალი
ცა - ოკეანე, მთვარე - ნაფოტი,
ტფილისი ჩემთვის არის მაღალი
გილიოტინა და ეშაფოტი!!!

ნერონის ცეცხლზე იფიქრო კაცმა,
მადონნას გწვავდეს მზე უვედრები
და განიცადო ასეთი ჯვარცმა:
უბედურება, რღვევა, ცხედრები!

დახავსებული კარებით შევლა,
სად ყვავილების ჩუმია შფოთი,
და განიცადო ასეთი წყევლა:
გილიოტინა და ეშაფოტი!!!

სიონი მაინც ნათელს დამათოვს,
მტკვარიც დაანთებს ნათელ ხარებას,
ათოვს ხიდეებს, ათოვს მადათოვს,
ათოვს ზმანებას და მწუხარებას.

და მესიზმრები შენ, ვისაც ქერა
სამოსი გმოსავს ქარის ოცნებით -
და არ მშორდება ღვთისმშობლის ცქერა,
სავსე ქართული პატიოსნებით.

***
ტფილისი ღამით

ის დღეები დაიკარგა.
ღამე - რაღაც მზიანი -
ისევ ახლო დაიქარგა
ქალაქის ყრუ ზიანი.

სინათლე ჩქეფს როგორც წყარო -
უდაბნოის თვალები -
მინდა ღელვა დაგიწყნარო,
მაგრამ არ იღალები...

და მიდიან ფიქრთა თანა
ცეცხლთა შენთა დინება,
მტკვარის გესმის ნელი ნანა,
მაგრამ არ გეძინება.

შენ, მზიურო ღამის ქარო,
მიგაქვს ყველა ვარდები...
მსურს ამ ლექსით დაგაწყნარო,
მაგრამ არ დაწყნარდები.

***
ტფილისს სძინავს მძიმე ძილით

ტფილისს სძინავს მძიმე ძილით,
მხოლოდ მტკვარი ხმაურობს,
ვარსკვლავების თეთრი თრთვილით
ქარს სურს გვამოგზაუროს.

და ჭრიჭინა ჰაერს ბზარავს,
მკათათვეა. ლანდები.
არც ვოცნებობ, არც არავის
ზრუნვას ვუგვიანდები.

სულში კოშკი არ შენდება,
ეხლა აღარც ღმერთია.
საცა არის გათენდება:
ყველაფერი ერთია.

***
ტფილისში არის ორგეი...

ტფილისში არის ორგეი,
და მხოლოდ მიეთ-მოეთი.
მე ბოდიშს ვიხდი, სერგეი,
როგორც ქართველი პოეტი.

როგორ გაბედეს ჩვენებმა!
სილა გაგარტყეს ხუმარი,
როდესაც იყავ ჩვენება
და იალაღი სტუმარი.

სილა - სილაა, სერგეი!
რა ვუყოთ, ასეც მოხდება.
რუსის პოეტებს, ჰეი, ჰეი,
საქართველოში მოხვდება.

რა სისასტიკე იყო ეს!
როგორ დაეცენ ტახტები!
და ამის შემდეგ ვიცი დღეს,
რომ შენ თვითმკვლელი გახდები!

დაფიქრდებიან ესენი.
სხვისთვის რომ მეტი ბარგია
შენი ლექსები, ესენინ,
კარგია, მეტად კარგია.

როგორ გაბედეს ჩვენებმა -
შეურაცხყოფა ასეთი...
მათ წყევლად მოეჩვენება
17 თებერვლის გაზეთი...
ტფილისი

***
ტყე

ტყე. მთვარეზე ნავის
დღე ჟინია,
დათვს თავისი თავის
ეშინია.
ყოველივე საგანს
ეშინია.
სცივა გადანაქანს
ტყეში ნიავს.
ყოველივე საგანს
ადგილი აქვს,
თვით ნიავთაგანს,
ბილიკს.

***
ტყე დაბურული

ტყე დაბურული, შავი, ზღაპრული,
გარინდებულა ნაძვის სვეტები,
მთების გამოჩნდა სილუეტები
გაფითრებული და დაზაფრული.
ჰოი, არაგვო, მთაწმინდა, ზინდის!
არის ძახილი ეფემერიდის.
გარინდებული ნაძვის სვეტები,
მთების გამოჩნდა სილუეტები.

***
ტყემ წამიყვანა!

წამიყვანა ტყის ჯურღმულმა, ტყის სიმწვანემ წამიყვანა,
გადმიშალა ხის რტოთა და ბალახების მწვანე ყანა...
დაუბერა ნელმა სიომ, ვარდს მოჰპარა ცის მანანა,
და რტოები, ხის რტოები მიაქანა, მოაქანა: -
„ნანა-ნანა“...

ალეანდრას ბალახებში ძეწნამ ტოტი დააფარა,
ვეღარ დასწვდა და მწუხარემ ისევ სიოს დააბარა:
„ნუ ცახცახებ, არ განახვებ მზის თეთრ სხივებს... არა, არა...“
ალეანდრა ისევ შეკრთა და ცრემლებად დაიღვარა:
„კმარა, კმარა!“

შემდეგ ცელქმა ტყის ფერიამ, ღმერთო! რა არ განიზრახა,
ჯერ გაშიშვლდა და როდესაც ტბაში თავის ტანი ნახა,
სულ გაკვირდა... მერე მოსწყდა და როდესაც დამინახა,
შეჰკივლა და მიიმალა და ჯაგიდან დამიძახა:
„ხა, ხა, ხა, ხა!“

მუხის ჩრდილ ქვეშ მიმეძინა და ფოთლები პეპლებივით
მეცემოდენ მთელ სახეზე, აღგზნებულზე, სიზმრის სხივით...
და მესმოდა ფოთოლთ ჰანგი: „ჩვენ არ ვკვნესით, ჩვენ არ ვჩივით...
ნიავივით, ნიავივით, ტყეში ვცხოვრობთ, ტყეში ვღვივით
ნიავივით!“

ვიყავ ჩუმი, ვიყავ ჩუმი და ვხედავდი ცის ლურჯ ტატნობს
და ვფიქრობდი ნათელ ფიქრით ფიქრებს ძნელად გამოსაცნობს,
და ფიქრობდა ნათელ ფიქრს ტყე, და იდუმალ ნაფიქრ-ნაგრძნობს
ჩემს ფიქრებში მოგონება ეხლა აფრქვევს, ეხლა ადნობს,
ნაფიქრ-ნაგრძნობს...

ვიყავ ჩუმი და მესმოდა იდუმალი სიმთა ჟღერა,
სევდიანი იყო ჰანგი და მეც გული ამიძგერა.
დავიმღერე: მესმის, მესმის... და ვერ დავთმობ, ვერა, ვერა!
და სიჩუმემ ნიავივით გამომძახა: მჯერა, მჯერა
ეგ სიმღერა.

***
ტყეში

ზეფირს ფოთლებით
კალთა ევსება,
ზამბახს ოცნებით
ეალერსება: -
„გამომყე, წამო!“
ხარობს მიდამო.
ზეფირს ქნარი აქვს,
დაუგდე ყური,
დაგწვავს, მოგხიბლავს
ჰანგი ველური,
დაგძლევს ექსტაზი...
ციური, ნაზი.
ეოლ, მთა-ბარი
ნუ შეაწუხე...
ტყეს ტალღა ჩქარი
დაჰკარ, დაჰქუხე!
ზვირთი დასძარი -
ჰა, ჩემი ქნარი!

***
ტყვარჩელთან

როგორც არ სძინავთ
მდინარეებს -
მთების წყაროებს,
არ სძინავთ ქარხნებს,
ფაბრიკებსა
და მაღაროებს.
ანთებულია
სიხარულით
შრომის დღეები,
გული უფრო სცემს,
აღმართია,
სიმაღლეები -
რომ იგი ერთი
მრავალ გულთა
გადიქცა ცემად -
მებრძოლი ქართან
და გრიგალთან,
დღითა და ღამით,
აორთქლებული
ყინულოვან
წამოსასხამით,
ყინულოვანთა
და ტყიანთა
ხევთა მნახველი
ნისლის, ბურუსის,
წყვდიადების
გადამლახველი;
გადამნგრეველი
დროის, სივრცის
კიდითი კიდის -
ცეცხლით და ორთქლით
მოგუგუნე
მანქანა მიდის -
ქმნილი სიმძლავრედ,
აღტყინებად
და აღტაცებად -
გადაღმა, სადაც
აღმართულა
ქარხნის კედელი, -
მოძრაობა და
გუგუნია
განუწყვეტელი,
მოდიან გმირნი
ახალ შრომის
ჯარისკაცებად.
შფოთავს ქარბუქი,
თავგადაკვლით,
თავგამოდებით...
თოვლის ნაფლეთებს
აფრიალებს
გაბოროტებით,
ის ყოველ სუნთქვას
ეჯახება -
ბოროტი სუნთქვით,
ის ყოველ ცოცხალს
ემუქრება
მოსრვა-მოთუთქვით, -
ის ყინვა-თოშის
ულმობელი
არის მთოვარი.
ყინულთ ჯავშანით
შემოჭედა
შეუპოვარი
ხომალდი, რაიც
ჩვენს გამბედავს
მეზღვაურს მიჰყავს,
ვერავითარ ქარს
უძლეველი
ვერ გაურიყავს.
აბობოქრებულ
ყინულთა და
გრიგალთა შორის
მისცურავს გემი
და არქტიკას
იპყრობს უშორესს;
იპყრობს არქტიკას,
კვლავ სალამის
გადასაცემად;
მაღლა აიწევს
თვითმფრინავთა
ესკადრილია,
ქვეშ მშვიდათ სუნთქავს
დედამიწა.
გადაშლილია
ფოლადის ფრთები,
მის სივრცეზე
განალაღები, -
თოვლქვეშ სიმშვიდეს
მისცემიან -
მინდორ-ბაღები.
ხვავს ინახავენ
დაფარულნი
თეთრი ნოხებით -
მძლავრ, ჰაეროვან
მოდარაჯე
ფრთათ მეოხებით -
არ ელისთ რბევა,
სიკვდილი და
განადგურება:
უანგარიშო
მტრის, ცხადია -
აქ უძლურება.
ესკადრილია
გარდაქმნილი
ოვაციებად -
როგორც გამოცდა
უჩვეულო
ელის კრეისერს,
არაჩვეული,
ჯერუცნობი,
უცხო რეისით -
მიეშურება
საბჭოეთის
სუბსტრატოსტატი,
მაღლა, სულ მაღლა!
გამოცდილი,
ფრენა-ოსტატი
მიეფარება,
სად რიგია
ღრუბლების ჯგუფთა,
ყველაზე მაღალ,
ყველაზე ვრცელ,
ყველაზე სუფთა
და ყველაზე ცივ
ბურუსების
ქსოვილებს იქით,
ყველაზე სათუთ
კრისტალური
გაზის თივთიკით.
სფეროდ მუდმივი
მდუმარების -
გმირი ძლიერი
მიჰქრის მეოცე
საუკუნის
გონდოლიერი -
ჯადოსნურ ფიქრით
გაფრენილი
აფრა-ტილოთი,
გამარჯვებული
სტიქიასთან
ჩვენი პილოტი.
და არწივები
ნისლებიან
და ღრუბლებიან
ქვეყნიერების
საიდუმლოს
ეუფლებიან,
რათა უჩვენონ
მტერს მედგარი
დავაჟკაცება, -
უცნობლობიდან
იმართება
მძლე ფალავანი,
რომ უცნობლობის
შორს დასტოვოს
ყრუ გალავანი.
სტახანოველი
იგი მოდის
და იგი უტევს
ბუნების ძალთა
სიძუნწესა
და სიჯიუტეს.
ბრძოლა ნავთისთვის!
გაარღვიეთ -
გზა მთების ტოლა -
ქვანახშირისთვის,
მადნისათვის
ხმაურობს ბრძოლა.
ჩაებით შრომის
შეჯიბრებად
გულგახურებით,
მშობლიურ აღთქმებს
ვინც ერთგულად
ემსახურებით.
რათა წინ წარვდგეთ
სიამაყით,
თავმოწონებით -
ქვეყნის წინაშე
საჩუქრების
მძიმე ტონებით -
მოყვრისთვის ლხენად
და მტრებისთვის
თავზარდაცემად -
სამშობლო მხარე
ჩვენ გვეძახის
ახალ ვადებით,
რომ ვიმუშაოთ
ენერგიით
და თავდადებით.
იქით კი, სადაც
ნაყოფიერ
ველების ზღვარი
გათელილია,
გადათხრილი
და გადამწვარი -
წყალქვეშ, მიწისქვეშ
და მიწაზე,
ჰაერში, წყალზე,
სად ზვირთი ზვირთზე
ისახება
და რკალი რკალზე,
ჰაერი არის,
უდაბნოა,
თუ ხეთა ჩრდილი,
კვალდაკვალ, ყველგან
ადამიანს
მისდევს სიკვდილი,
მისდევს, ნადირობს,
ძალმომრეობს,
განაწვალები,
ერთადერთ იმედს,
ჩვენ გვიცქერის
ხალხთა თვალები.
დე, ჩვენმა შრომამ
განუმტკიცოს
მათ ნებისყოფა,
გადამწყვეტ ბრძოლის
გაუღვივოს
მხნე წინათგრძნობა,
რომ ახლოა დღე,
როდესაც ეს
ხარბი, მსუნაგი,
მთელი მსოფლიოს
მაგნატების
ხროვათ ბუნაგი -
შეჩვეულს ადგილს
ხვალ მოწყდება
და გაფრინდება
სხვა პლანეტაზე,
სად მოელის
სულ სხვა დიდება -
სხვა კოლონიის
დასაპყრობლად -
სხვა ზეციური,
სიმდიდრისათვის
წავა მათი
ოცნება მგლური.
მაშ, გაასკეცდი,
შეჯიბრებავ -
კვლავ გატაცებით -
ო, მღელვარებავ,
სიცოცხლისავ!
დღე შეიყვარე,
და სიმღერების
ნაკადები
გადაიღვარე.
გადაიღვარეთ,
სიმღერებო,
შემომქმედ ხმებში,
გადაიღვარე,
ენერგიავ,
ბრძოლის ლექსებში,
მემაღაროევ
ტყვარჩელისავ,
ლაღი და მნათი
შენც დიდებულად
წამოიწყე
ეს წელიწადი,
და წილად გერგო
გამარჯვება
თანაბარ დროშის,
სახელგანთქმული
დონბასის და
კრივოროჟიის.
დიდია თქვენი
სამსახური
რევოლუციით -
დიდს საუკუნეს
ქიმიისას
რომ გაუწიეთ.
იმ საუკუნეს,
ძველებურს რომ
გასცდა ჩარჩოებს,
ადამიანი
ბუნებაზე
როცა იმარჯვებს,
ქება ტყვარჩელელს!
მან სახელით
შემოსა მიწა,
თავის მაღაროს
სასახელოდ
მან დაამტკიცა,
რომ შეუძლია
უძრავი მთის
დაბარბაცება.
შესაძლებელი
გახდა ჩვენშიც
სასწაულთ ფენა,
სემივოლოსის
რასაც ახდენს
მტკიცე მარჯვენა.
გაოცებულნი
მოხერხებით
და ოსტატობით -
ვხედავთ ყველანი,
რომ წუთობით
და საათობით
მის ხელში მძიმე
ანტრაციტი
და ქვანახშირი,
ხდება ლბილი და
მოსაქნელი,
ვით სანთლის პირი.
და ეხლა ბევრი
ეჯიბრება
ერთიმეორეს,
გახდეს პირველი
და პირველი
თანასწორთ შორის.
მე მინდა ჩანგი
ხმაურობდეს -
კვლავ აღტაცებით,
რომ შეჰქმნას დიდი
ისტორია
უახლეს გრძნობის,
თანამშრომლობის,
მეგობრობის,
ხალხთა მშვიდობის -
რისგანაც კაცი
უფრო მძლეა
და უკეთესი,
შემომქმედ ხანას
ადიდებდეს
ყოველი ლექსი!

***
ტყვარჩელი

როგორც მფლობელი
ფასუდებ ტახტის,
ამაყად ჩადის
ქვათა მნგრეველი
იქ, სადაც დუმილს
წარბშეკრულ შახტის
სძრავს სიმღერის ხმა
დაუძლეველი.

აქ მიწის გულის
ქანაობს ღელვა,
მადიდებელი
გულთა კავშირის,
იმ უშავესთა
ფენათა ყელვა -
ბრწყინავდა ელვა
იმ ქვანახშირის.

გზა აცხოველებს
ჟამთა სიახლეს,
როგორც სარკეში
სხივების მტვრევა,
მაღაროების
იდუმალ გრიალს
სდევს ქვანახშირის
მონგრევა, ნგრევა.

შენ გაოცდები,
რომ ამოდენა
განძის მიწაში
ხმა ცასაც ესმის,
რომ ქვანახშირის
ზეამოტანა,
ამოტანაა
დღის უახლესის.

და იტვირთება
რკინიგზა ქვითა,
ლიანდაგები
იცვლება კვანძით,
ასეთნაირი
ქვებით დატვირთვა,
დატვირთვა არის
ძვირფასი განძით.

სანგრევი მნგრეველს
რომ აგრე ელის,
ელექტრომავლით
მიწის ქვეშ, ჩქარა,
გასაბრწყინვებლად
ახალ ტყვარჩელის
მოდის ქვეზანი
და აკარმარა!

***
ტყვია-წამალის ბოლი

როგორც თვითმკვლელი დღიურს,
შლიდა ლაჟვარდი ყანებს.
ვარდებს ეძინათ ტყიურს,
ტყესაც ეძინა მწვანეს.
ტყვია-წამალის ბოლი
გასცილებია ხაბოს,
მთვარეს ტბის არხევს ბროლი,
როგორც ხომალდის ნაფოტს.
ვარსკვლავებია თითბრის
და კოცონების ნთების.
ყრუ საიდუმლო მინდვრის,
ყრუ საიდუმლო მთების!

***
ტყვიების ქარი და სისხლის წვიმა...

ტყვიების ქარი და სისხლის წვიმა,
გაიცნო ჩანგის ყოველმა სიმმა.
მარად ჰქვია მას - ვინც გაგვიღიმა -
სიკვდილი ექსტრა, სიკვდილი პრიმა!

***
ტყის პირად

ტყის პირად, შორსა გზას მიმავალი,
მივწექი და ძილს მივეცი თავი,
ჭადრების ჩრდილი მეხვია საბნად
და ნანისმთქმელად - მხოლოდ ნიავი
მძინარეს თავზე დამტრიალებდა
ფოთლები ტყისა და ყვავილები,
და ძილში ოდნავ ჩამომესმოდა
უცხოდ მომღერალ ფრინველთა ხმები.
მესიზმრა ამ დროს, რომ მოვიპოვე
სიმდიდრე დიდი, ქება-დიდება,
და ყველაფერი, რაც ქვეყანაზე
ფულით იმხობა და იყიდება.
სამაგიეროდ მთელ ქვეყანაზე
მოსიყვარულე ვერ ვპოვე გული.
გამომეღვიძა. საღამოს ნისლით
იჩადრებოდა ტყე დაბურული.
თვალი მოვავლე და დავინახე
ჩემი სიმდიდრე - გზა, მინდორ-ველი.
ვთქვი: ვისთვის მინდა მე, ამის გარდა,
აწ სხვა სიმდიდრე დაულეველი?
დღეს ტყეა ჩემი თავშესაფარი,
ხვალ - უდაბნოელ დარაჯის კერა,
ზეგ ისევ ცის ქვეშ გავათევ ღამეს
და მუდამ მიძმობს ჩემი სიმღერა!

***
უბედურ საათს არვინ დაგიცავს

უბედურ საათს არვინ დაგიცავს,
არავინ გეტყვის მშობლიურ ნანას,
მაგრამ გახედავ ყრუ დედამიწას
და მოიგონებ შენ შენს სატანას.

იმედი, შენი ბრძოლის საგანი,
გატაცებაა დაუდგრომელის.
მოღუშულია შენი საკანი:
სხვა რა, სიკვდილი მხოლოდ მოგელის.

***
უბინაო ბავშვები

დღეები თოვლით გადიბაღება
და როგორც თავზე ხელის აღება,
ფანტასტიურმა მოჯარა გემმა
ბავშვების გროვა, მთელი ბოძემა.
ო, განწირულო და დაღუპულო,
ო, უბინაო, უგზო, უფულო,
არც სამოსელი, არც ხელთათმანი,
ფეხსაცმელებში მთელი ბათმანი
თოვლი და წვიმა. ღრმა გულისცემა...
როგორც წვიმაში ნაზი სუმბული,
იგი დგას ცრემლში ამოწუმპული,
ძაღლებიც მათ ბედს არ შენატრიან,
მაგრამ გაისმის დილაადრიან
მათი თამაში, ხმაური, ცემა.
იერიშებზე მიდის ბოგემა.

***
უბინაო ბავშვების შესახებ

რევოლუციონურ
საქართველოში
თუ გააკეთებ -
საქმე ბევრია.
თუნდაც ბავშები,
ჩვენს ზრუნვის დროში
მათი ამბავიც ასაწერია:
მოდის ზამთარი.
მოიბურა მთა.
აქ მარტო სიტყვა
თუმცა არ კმარა.
გადუწყვეტელი
რჩება ბევრი რამ,
და ჩვენ გავჩუმდეთ? -
არა და არა!
მსოფლიო ომის
დაწყებისას, როს
მოდგა, მომრავლდა
დღეები შავში -
ძნელ ცხოვრებასთან
დაჯახების დროს
ვერ გაერკვია,
დაიბნა ბავში.
ჰოსპიტალები,
მამა დაჭრილი,
შიმშილი, ყინვა,
შარა საზარი,
ეს გზა უმწეო
გზად გადაჭრილი
სიმწრის წიგნია
უზარმაზარი.
დაჰკარგა სახლი,
დაჰკარგა მდელო,
ქუჩებს მოედო,
როგორც მუწუკი.
გებრალებოდესთ
ყველას, მკითხველო,
ეს პაწაწინა
ბაში-ბუზუკი.
ათ წელს არ გასცდა
მისი ასაკი,
ცხოვრების იცის
სიგრძე-სიგანე.
ბავში, რომელსაც
ადარებ ხოჯას,
რომელსაც სახე
სრულად არ უჩანს,
დიდი ხანია
დაშორდა ოჯახს
და საშინელ გზას
დაადგა - ქუჩას.
თუმცა მრავალი
ემუდარება,
მაგრამ სადაც კი
კარებს შეაღებს,
შეაქვს შფოთი
და არევ-დარევა,
ქაოსად აქცევს
საბავშო ბაღებს.
დრო თავის ახალ
შალაშინებით
ჰქმნის ახალ კარებს
და ახალ საკიდს.
დრო სიძლიერით
და დაჟინებით
ჩვენს წინ აყენებს
ბავშების საკითხს.

***
უბინაო დედა

როს შეგხედე,
გულს მოედო სევდა
რაღაც მწარე,
თვალს ბურუსი ხვევდა.
იმ ყოფაში
არ მენახე, ნეტა,
ბავშვის დედა,
უბინაო დედა!
მთელი ქვეყნის
რას გიზამდათ მტრობა,
რომ გქონოდათ
ერთი მტკიცე გრძნობა:
საარაკო
ბრძოლის ნებისყოფა,
ბავშვის დედა,
უბინაო დედა!

***
უდაბნო

სიყმაწვილეში მე ვჭკნებოდი, როგორც ფოთოლი,
ობოლი ვიყავ მე მაშინაც, სულით ობოლი;
ჟამი მიჰქროდა ახალი დღით განრინებული,
არ მშვიდდებოდა ჩემში მაინც გული ვნებული.
დღესაც მარტო ვარ, სიყვარულის არ მესმის ნანა.
ჩემთვის მარტოდენ უდაბნოა მთელი ქვეყანა,
მოვკვდე და გული ვის დავსწყვიტო, ვინ დავაობლო?
ჩემთვის მარტოდენ უდაბნოა ჩემი სამშობლო.
რად მინდა მივსწვდე მიუწვდომელს, ვრცელს და უსაზღვროს?
ჩემს უდაბნოს ვერ გავსცილდები მაინც ვერასდროს.
მეგობრობაში, სიყვარულში, შურში, მტრობაში,
მარტო ვიქნები და რა ვპოვო მარტოობაში?
ვიმღერო? მაგრამ ჩემთვის რაა ჩემი სიმღერა?
წუთით მიტაცებს, სამუდამო წყლულს ვერ შლის, ვერა!
და თუ შორს ვინმე ტკბება ჩემი სევდიან ხმებით,
ის ჩემს ხმებს მიჰყავს... მე ვის წავყვე ჩემის წამებით?
ან მეგობარის თუ მომესმას ნეტარი ხმობა,
შემეძლება კი სიყვარული და მეგობრობა?
არცა თუ მცირედ შეუდგა გულს სევდა-ნაღველი,
რომ კვლავ შემეძლოს ზეცისაკენ აღვაპყრო ხელი.
ო, სად ხარ, სადა, უჩვეულო რაიმე ძალო,
სიცარიელის შავი ნისლი რომ გამაცალო!

***
უდიადესი თუ რაიმე მოვა ხმელეთზე

ძვირფასი,
უკანასკნელი და პირველი!
რევოლუციას -
არა კატასტროფას!
არის კი რამე უფრო მძლავრი
და ჩამკირველი?
არარა! არასდროს!
თანდათან ძლიერდებიან
ყველა ქვეყნიური ხმები,
მალე გამეფდება კოსმიური
გრიგალის თქმები.
მაშინ სულერთია,
თუ როგორ მიდიან
ამ გავარვარებული
დღეებისა და ღამეების ვედრება,
დილა და საღამო. ლოდინი დიდია
მსოფლიო გაღვიძების,
ახალი შეხვედრის.
კაცობრიობის ისტორია
შეგნებულად გიგონებს შენ
წლების მილიარდობით
ქართლის ცხოვრებაშიც
ბევრია ქიმერა,
და ბევრი სწორია:
მართლაც რომ
სისხლითაა მორწყული
ყოველი ფართობი.
რევოლუცია!
შენ, რომელიც
გიგანტიური ნამსხვრევების
ყორედ აქცევ
ძველთა მქისობას,
რევოლუცია!
შენ, რომელიც
ახალი ბრძოლის
გზით მიაქცევ
მარადისობას.
გკითხავ:
არის რამ განა
ქვეყანაზე
უგულწრფელესი,
რომ გაისმოდეს:
უცებ რისხვა და
რევა უცება...
უდიადესი თუ რაიმე
მოვა ხმელეთზე
ვინემ ძახილი:
მსოფლიო
რევოლუცია!

***
უეცარი ქალაქი

იქ იშლებიან თეთრად ნაგები
ობელისკების ნელი შვენება,
იქ აიმართენ სხვა ქალაქები,
მთებს რომ გველივით შეეშენება.
ხელოვნურ ხეებს ქუჩა-ქარვასლა,
რომ მიეფინოს, რბიან დღეები,
ქარვების ჰქრება სიდარბაისლე,
ქართ დაბერვის არ მოშიშეები.
იქ, შორს, სხვაგვარად მიჰქრიან დრონი,
რომ მიუტანოს ოცნებამ ნაზმა
აზრს ციფერბლატი, თვალს ელექტრონი,
გულს მარმარილო, სმენას ფანტაზმა.
იქ ვერაფერმა გააანკაროს
სახლების წყება, რისხვათ ალაგი,
რომ მოზმანებულს გავდეს სამყაროს
და უეცარი აღდგეს ქალაქი.

***
უკანასკნელ დღეს

სად არ ვძებნიდით უკანასკნელ დღეს,
დღეს სიცოცხლესთან დათხოვებისას...
მაგრამ ბინდბუნდი ზეცას ფარავდა
და შავი ნისლი ბურავდა მიწას...

არსით არ სჩანდა ჩემი სიკვდილი,
მწუხარე იყო თვით ჩემი სული
და მას სწყუროდა თავდავიწყება
და არსად იყო ის დასასრული.

დღეს კი, როს შავი სახე სიკვდილის
შავბნელ უფსკრულში მიცდის და მიცდის,
მინდა ვიმღერო გამარჯვებისა,
მაგრამ მომწყინდა... არ ვიცი რისთვის.

რაც მოხდა, იგი ნისლს ეფარება,
ხსოვნა იდუმალ საზღვრებს შორდება,
არ განახლდება შავი დღის ძებნა
და სიცოცხლეც არ განმეორდება.

***
უკანასკნელი დეპეშა

დეპეშას მოაქვს ცნობა მისი გარდაცვალების.
გადაშლილ გაზეთს გრძნობს პირველი შთაბეჭდილება.
რედაქციაში სიცივეა. „გარდაიცვალა!“
ეს მეტის მეტად უეცარი იყო ამბავი -
წინათგრძნობათა წინანდელი დენით ჩვენ იგი
ჯერ ისევ ციხე და სიმაგრე გვეგონა მძლავრი.
და ასე უცებ... ვით უეცრად შემკრთალი ღამე,
შავი არშიით მოხაზული მისი სახელი!

დიდი ხანია განა, რაც იმ კორიანტელში
დაეცა რიგი პოეტების გამოჩენილი?
მშფოთარე სული ნანგრევებმა მოიყოლია,
ქარსა და გრიგალს გადაურჩა ძალიან ცოტა;
მაგრამ მაშინ ხომ არ მოსჩანდა ქვეყნად არარა
ძლიერი ცეცხლის, კონონადის და სისხლის მეტი?
ის მაშინაც ჩნდა. აწ შორიდან ვემშვიდობებით
ბარიკადების უკანასკნელ მსხვერპლს და მეგობარს.

***
უკანასკნელი დღე

ალერსიანი შემოდგომის
დღე მევლება გარს,
ნიავი მითხრობს უცვლელ ზღაპარს,
სიკვდილის ზღაპარს.
და ყვავილები თანაგრძნობით
მეხვევიან გარს
და ფიქრი მიაქვს შორს ნიავქარს,
სევდის ნიავქარს!
ხვალ არ ვიქნები ქვეყანაზე
და იმიტომ მსურს,
ვიპოვო რამე, რომ წავუღო
ზეცას მედიდურს.
მართმევს მე ამ დღეს უკანასკნელს
სამარის მტვერი,
მართმევს იმგვარად, ვით წამართვა
მან ყველაფერი!
ოჰ, არ წამართვათ, არ წამართვათ
დღე ეს ნათელი,
დღე სევდიანი, დღე დაღლილი,
უკანასკნელი!

***
უკანასკნელი თანამგზავრი

გადაქცეული მწარე გრძნობებად
უკანასკნელი თანამგზავრი მემშვიდობება.
დავრჩები მარტო, სრულიად მარტო.
ო, შემოდგომის გვიანო ვარდო,
მემშვიდობება,
მემშვიდობება -
საღამო იგი, აღტაცების და დამშვიდების,
უკანასკნელი თანამგზავრი ჩემი დიდების.

***
უკანასკნელი მატარებელი

ჩემი სიცოცხლის გამმწარებელი
სულ მალე გავა მატარებელი.
მიემგზავრება იმედი ჩემი,
ბედისას ვარსკვლავს სადარებელი.

ვიცი, ამ წასვლას რაც ეწოდება,
რა საჭიროა ეხლა გოდება?
მატარებლის წინ როს მიმიღია
ან თანაგრძნობა, ან შეცოდება?

მატარებელი თვლემს, როგორც ლავა.
მატარებელი ხუთ წუთში გავა.
ვინც სხვებს აცილებს, დროა ჩასვლისა,
მატარებელი ხუთ წუთში გავა.

აჰა, დაიძრა რკინის ბორბლები,
მივდევ ვაგონებს. მახრჩობს გრძნობები.
გემშვიდობები სამარადისოდ,
სამარადისოდ გემშვიდობები!

ნეტავ ასეთი რად მერგო ბედი,
ყოველჟამს ვკარგო თითო იმედი,
გამოსალმების ხელოვნებისთვის
ნუთუ არვინ არს პოეტის მეტი?

***
უკანასკნელი საზღვარი...

უკანასკნელი საზღვარი,
აი, რა ტანჯავს ჩემს სულს,
ოდეს ცას ღვარი
მოეფინება, როგორც ხანჯალს,
უშორეს მზეთა
და ცისარტყელათ,
მისტიურ სპექტრის.
გაზომვა სივრცეთა
უფსკრულების.
უგონო ორგია
გამოგონებისა.
ცხოვრება
შფოთიანი.
ორგია
მომაკვდავი ადამიანის
ტვინში!
ორგია
იკავებს ქვითინს!
პლანეტათა შეჯახება.

***
უკანასკნელი ღრუბელი

იმ უკანასკნელ ღრუბელში შუქმა ისარი შეჰყურა.
სინჯავდა ჰაეროვნებას ცეცხლოვან შუბით მშუბველი -
ამაოების ღრუბელი, როსმე ჩემს ზეცას ეხურა,
როსმე ჩვენს ზეცას ეხურა ამაოების ღრუბელი.

შენ ისვენებდი, მრავალის მომსწრე, სამშობლოვ, დროების.
ჩემი გული კი მარადის ღელავდა როგორც ტეხურა.
როსმე ჩვენს ზეცას ეხურა ღრუბელი ამაოების.
ღრუბელი ამაოების როსმე ჩვენს ზეცას ეხურა.

ჩემს რამდენ ლექსში, სამშობლოვ, თავგანწირულად, მეხურად
დაგრიალობდა გრიგალი, რევოლიუციის მგუბველი.
აწ გაჰქრა იგი ღრუბელი, მშობლიურ ცას რომ ეხურა -
მშობლიურ ცას რომ ეხურა ამაოების ღრუბელი.

***
ულევი, უანგარიშო

ულევი, უანგარიშო,
შიშისგან ჟრჟოლით ამტანი,
შენს არემარეს, პარიჟო,
აშუქებს კაფეშანტანი!

ღამე თრთის, ვით კორმორანი,
ნისლის იშლება ჯეჯილი.
სფინქსებთან ჩხავის ყორანი
ბრმა, კოჭლი, ხმაჩახლეჩილი.

პოეტი ზოგი შხამიანს
ხმას - აღმოჩენას ადარებს,
მაგრამ, თქვი, ბრმა ადამიანს
ამნაირს რა შეგვაყვარებს?!

ულევი, უანგარიშო,
შიშით  და ჟრჟოლით ამტანი,
შენს არემარეს, პარიჟო,
აშუქებს კაფეშანტანი!

***
უმაღლეს მწვერვალთა მსუბუქო ღრუბელო

უმაღლეს მწვერვალთა მსუბუქო ღრუბელო!
შენ, როგორც კლდეებზე მერანი უბელო,
მიგაფრენს მუსიკის მღელვარე ნაკადი,
ხევების ქარის ხმა, ნამქერთა ღაღადი.
რა გრძნობა მომესმის, რა ცეცხლი, რა ნიჭი!
ეს არის დღეს ჩემთვის ახალი ნაბიჯი.
ქარბუქი, ნიავი, ხანძარი თუ შუქი
უნდა შენ გბაძავდეს და იყოს მსუბუქი...

***
ულევი, უანგარიშო

ულევი, უანგარიშო,
შიშისგან ჟრჟოლით ამტანი,
შენს არემარეს, პარიჟო,
აშუქებს კაფეშანტანი!

ღამე თრთის, ვით კორმორანი,
ნისლის იშლება ჯეჯილი.
სფინქსებთან ჩხავის ყორანი
ბრმა, კოჭლი, ხმაჩახლეჩილი.

პოეტი ზოგი შხამიანს
ხმას - აღმოჩენას ადარებს,
მაგრამ, თქვი, ბრმა ადამიანს
ამნაირს რა შეგვაყვარებს?!

ულევი, უანგარიშო,
შიშით  და ჟრჟოლით ამტანი,
შენს არემარეს, პარიჟო,
აშუქებს კაფეშანტანი!

***
უმაღლეს მწვერვალთა მსუბუქო ღრუბელო

უმაღლეს მწვერვალთა მსუბუქო ღრუბელო!
შენ, როგორც კლდეებზე მერანი უბელო,
მიგაფრენს მუსიკის მღელვარე ნაკადი,
ხევების ქარის ხმა, ნამქერთა ღაღადი.
რა გრძნობა მომესმის, რა ცეცხლი, რა ნიჭი!
ეს არის დღეს ჩემთვის ახალი ნაბიჯი.
ქარბუქი, ნიავი, ხანძარი თუ შუქი
უნდა შენ გბაძავდეს და იყოს მსუბუქი...

***
უმუშევარი

შენ ჰკარგავ გრძნობას, ეხლა შენ გძინავს
დაღლილი ძილით,
რომ სენის ნაპირს, ელვარედ მბზინავს,
დახედო დილით.
თუ არ გასვენებს ქარის გრიალი,
არ უთმობ შენცა.
შენ გესიზმრება დროშათ შრიალი -
ახალი ზეცა.

***
უმშვენიერეს კიბეზე

უმშვენიერეს კიბეზე
უეცარ ფიქრით შევდექი:
ბრწყინავდა მარმარილოთა
ზეასვლა შემდეგ-შემდეგი.
უმშვენიერეს კიბეზე
ვთქვი: ნათელ საფეხურებით
იწყებდნენ შკოლის კიბიდან,
წიგნით რომ მივეშურებით -
აქ, ამ კიბემდე მომავლის
ღრმა სიბრძნით თვალ-ანახელი,
საიდანაც სჩქეფს სიმართლე
და წინსვლისაკენ ძახილი.
ურთულეს ბრძოლის მიზანი,
საკაცობრიო იდეა -
იგივ კიბეა მსვლელი იქ,
სად გამარჯვების კიდეა.

***
უნაზესი ხელნაწერი

როცა დიდი ხნით დახურული გავხსენი ყუთი -
ძველ ბარათებში აღარ იყო სიახლე ძველი,
მხოლოდ ზაფხულის სურნელება ვიგრძენ სათუთი
და შემოდგომის სიახლოვე ბურუსდამსხმელი.

აქ მეთორმეტე საუკუნის მძიმე წიგნები,
ყვითელ ქაღალდზე დაღალული ხელით ნაწერი!
ვიცი: მე მათთან მორევიან ნისლში ვიქნები,
როგორც ავდარში შუქი მკრთალი და ალმაცერი.

გაჰქრენ ძვირფასი ანბანები: „ჩვენი ქვეყანა
მშვენი თვინიერ, ჰოი, ზღუათა და ხმელთა ზედა“,
მათში მარტოდენ ჩაქსოვილა მძინარე ნანა
აღმოუთქმელთა მწუხარებათ და სინაზეთა.

სერაფიმის ფრთა, სევდიანი ჩემი სანთელი,
ამ ბარათებზე საუკუნო ალად ენთება!
გადივლის თვალწინ დროთა ბნელი კორიანტელი,
ჩუმად ვშლი ფურცლებს. სარკეებში ჩუმად თენდება.

***
უნდა შეავსოს...

უნდა შეავსოს
ხვალემ და ზეგმა
ოთხ წელიწადში
ხუთი წლის გეგმა.
ინდუსტრიალური
იგრძნოს ეს წელი
რუსმა, ქართველმა,
ყირგიზმა, ლეკმა.
თუ რომელიმე
წინააღმდეგმა
სთქვას: აგვიკლოო
ჭუჭყმა და ლექმა, -
ჩვენ მივუთითოთ:
აი, საპონი!
ამისთვის უნდა
შესრულდეს გეგმა.
გავშალოთ ბრძოლის
მთლიანი ფრონტი,
ჩამოვიცილოთ
თვალიდან ბლონდი,
კოლმეურნეებს,
სოფელს და მასებს
მიყვეთ შრომაში!
მივყვეთ ბოლომდი!
ყველას, ვინც მასსის
გულისთქმას ისმენს,
ვინაც მებრძოლად
მიაჩნის ვისმეს
მუშათა კლასთან,
მეომარ კლასთან,
ასწიოს დროშა
სოციალიზმის!...

***
ურიცხვ დროშებში

ცხრაას ჩვიდმეტი! ჭიხვინებდა შენი მერანი,
ბარიკადების მღელვარება გებარა ოდეს.
ურიცხვ დროშების მიდიოდნენ მოსიმღერენი.
ბევრი მათგანი აღარ მოვა აქ არასოდეს!

უკანასკნელად გვიღიმოდნენ გზაზე ქალები:
გახსოვდეთ მასა და მიზანი მისი გახსოვდეთ,
ბედნიერებას გვპირდებოდნენ მათი თვალები,
ბევრი მათგანი აღარ მოვა აქ არასოდეს!

მუსიკა, რისხვა და ქვეყანა, ზრუნვის საგანი...
თითქო ყველაფერს კარი მძიმედ გადარაზოდეს...
ოჰ, არასოდეს არვინ მოვა იმათთაგანი!

***
უროებს, გრდემლებს...

უროებს, გრდემლებს
აქვთ დაგა-დუგი
და ალთა მერნებს
იჭერს აღვირი,
რომ შეაკავოს -
გაისმის ბუკი,
ლიტავრის ცეცხლში
ყვირის საყვირი.

ბლოკის ჭრიალი
ჭიანურს უტევს,
ხმა არის მკვეთრი,
ფერი - ვით ზანგი.
ყოველმხრივ ისმის
რკინის ძგრიალი
და ჰქშინავს, როგორც
ცეცხლების ჩანგი.

რა ორკესტრია,
რა სიმფონია,
რა შთაგონება,
რა აღმაფრენა!
გადავარდნილხარ,
ასე გგონია,
და არსად არის
ეს გაგონება!

აქ თვითეული
მღერის ხელსაწყო,
ერთის გუგუნთან
სცემს ბარაბანი
და ღელავს კვამლის
ამონაღერის
ნაპერწკლიანი
ცხელი საბანი,

არ დაჩუმდება
გრძელი ფაგოტი,
არის ქუხილი,
ჭექა, გრიგალი,
შორეული ზღვის
მოისმის შფოთი,
ტყდება მინები,
კლდე და ფიქალი;

ვერცხლის თითებად
ხმოვანებს ღვედი.
მუშათ მკერდები
დგანან მთაგორად:
მძიმე გრიგალში
ავსწიოთ ბედი -
ხმა ისმის: დავძრათ,
გადავაგოროთ!

როგორ ხმოვანებს
ტალღათა სვეტი
ხან ბედნიერი,
ხან გულსაკოდი,
ომობს გობოი,
რეკავს კლარნეტი,
ოხრავს ფლეიტა,
გრგვინავს ფაგოტი.

ეს ხმაურია
დროს შესაფერი
მსოფლიო ენა
აქ იბადება:
აქ ყოველივე
და ყველაფერი
ახალი დღისთვის
არის მზადება.

***
ურცხვად მიეშურება...

ურცხვად მიეშურება
მთებისკენ იტალია,
მისი ხელდასაყრდენი
ისევ კაპიტალია.

იგი აბისინიის
უნდობარი მტერია,
საჰაერო ძალებით
მიჰყავს არტილერია.

და გარშემო შემკრთალი
იყურება ევროპა,
იყო ცივი ზამთარი,
იყო უმუშევრობა.

იქნებ ომის დაწყება
ახალ დროის ფუძეა?
იქნებ მხარეს მძლეველი
უცდის რევოლუცია?

იქნებ ერთიანობას
მისთვის ითხოვს ხალისით,
რომ მსოფლიოდ აღმართოს
დროშა სოციალიზმის?

ხალხი ამის მომხრეა,
ფაშიზმის კი მტერია:
მხსნელი კაცობრიობის
მოვა, - ეს ნათელია.

მაგრამ მიეშურება
მთებისკენ იტალია,
მისი ხელდასაყრდენი
ისევ კაპიტალია.

***
უსიყვარულოდ

უსიყვარულოდ
მზე არ სუფევს ცის კამარაზე,
სიო არ დაჰქრის, ტყე არ კრთება
სასიხარულოდ....
უსიყვარულოდ არ არსებობს
არც სილამაზე,
არც უკვდავება არ არსებობს
უსიყვარულოდ.
მაგრამ სულ სხვაა სიყვარული
უკანასკნელი,
როგორც ყვავილი შემოდგომის
ხშირად პირველს სჯობს,
იგი არ უხმობს ქარიშხლიან
უმიზნო ვნებებს,
არც ყმაწვილურ ჟინს, არც ველურ ხმებს
იგი არ უხმობს...
და შემოდგომის სიცივეში
ველად გაზრდილი,
ის გაზაფხულის ნაზ ყვავილებს
სულაც არა ჰგავს...
სიოს მაგივრად ქარიშხალი
ეალერსება
და ვნების ნაცვლად უხმო ალერსს
გარემოუცავს.
და ჭკნება, ჭკნება სიყვარული
უკანასკნელი,
ჭკნება მწუხარედ, ნაზად, მაგრამ
უსიხარულოდ.
და არ არსებობს ქვეყანაზე
თვით უკვდავება,
თვით უკვდავებაც არ არსებობს
უსიყვარულოდ!

***
უღრმესს, ურთულესს...

უღრმესს, ურთულესს,
მწველს შეეჩვია
განცდებს მახვილი
და მკვეთრი ჩანგი;
სხვისთვის რომ შრომა
მხოლოდ ეჭვია,
ჩემთვის ქმედითი
არის უზანგი.

ახალი გრძნობა
მოვარდა მიწად,
ახალი ქვეყნის
შენების გრძნობა,
მე უფრო ნათლად
და უფრო მტკიცედ
მესმის დიადი
სიტყვა: გმირობა.

ამ გრძნობას მოაქვს
რაც დიდხანს მალა,
თავისუფლების
დინება დიდი -
შეუჩერებლად
მბორგავი ძალა:
ძალა უძლევი,
ძალა ქმედითი.

***
უცებ შემკრთალი ღამე

ცა  ვარსკვლავების ქვიშით
ველებს ეცემა ნამი...
გაყინულია შიშით
უცებ  შემკრთალი ღამე.

უცებ  შემკრთალი ღამე
უახლოვდება ქუჩას.
განწირულების ცამი,
ფერი რკინის და თუჯის.

***
უცნაური სასახლე

ამნაირი დარებით,
კიდით კიდე დარებით,
ფერის ფერთან დარებით,
დღემ კოშკების ამალა
ხან ეთერში ამალა
და ქარივით ამალა.
ცვივა ლურჯი ფარული,
მოგონება ფარული,
ფართან ლანდი ფარული.
ყველაფერი სადაა,
მაგრამ, მითხარ, სადაა
ის, რაც ალერსადაა?
ველი წამით ნაწამებს,
პოეზიით ნაწამებს,
რასაც იტყვის ნაწამებს:
დასთა უცხოთ დასობას,
თვალთა ქროლვით დასობას,
ხანჯლის გულში დასობას.
მარმარილომ და თასმა,
შადრევანმა ათასმა,
ლაჟვარდები ათასმა.
აჩონჩხილო შენობა,
მშვენიერო შენობა,
მომკლავს მე უშენობა!

***
უცნობი

სდგას, თითქო ბოჭავს
კოშმარი - ჯადო
და მისი სახის
ამბობს იერი:

ხვალესაც წყევლით
უნდა უცადო,
შავი სინათლე
მოვა ცბიერი,

რომ განიცადო
და კვლავ უწოდო -
არარაობა!
სიცალიერე!

***
უცნობი მხატვრის ვნახე ნახატი

უცნობი მხატვრის ვნახე ნახატი
მხოლოდ არ მახსოვს სად ანუ როდის,
რა უსაზღვროა დემონთ ღაღადი,
რა უგულოა სიცივე ლოდის.

ველურის ხელში თრთის ბავშვი აკვნის,
ხვეწნა-ცრემლები ქვას ვერ ამარცხებს:
ხარხარით ხვდება ის ამონაკვნესს,
ბავშვს დედის თვალწინ კლდეს მიანარცხებს.

თან ქარში ისმის რაღაც გრძნეული
ზღვის მრისხანება და აღტაცება,
როცა მძვინვარედ მკლავ-მოქნეული
ასკდება ნაპირს ტალღათა ცემა.

***
უცნობი ქუჩის დასასრულთან

უცნობი ქუჩის დასასრულთან მრეკავ სიმებით
ძლივს ჩურჩულებენ მშვიდი ბაგენი.
შემოდგომის დღეს ვუპასუხებ მე გაღიმებით.
უნაზეს ბაგეს აქ მივაგენი.
ჩემი ოცნება შენ გეკუთვნის. მინდა ნუგეში.
გაქრა სიზმრები იმ მწარე დღეთა.
რამდენი მახსოვს სიხარული აქ, დიდუბეში,
რამდენი მზე და სასოწარკვეთა.

***
უცხო მხარეში მივსდევ...

უცხო მხარეში მივსდევ კრეისერს
თუ ზულუსებთან მიხდება ომი,
თან მიმდევს როგორც ყოველ კეისარს
ბედისწერათა მწარე ფანტომი.

იყო გრიგალი, ძალიან გვიან
მაგარი თქეშის იდგა სვეტები,
აწ დამშვიდებულ ხეებზე თრთიან
გადაღებული წვიმის წვეთები.

***
უცხოელ პოეტს

ჩვენში: „გაგვიძეღ, ბერო მინდიავ,
მუხლი მაიბი მგლისაო“ - მღერდნენ.
თქვენში კი - ერთობ სხვა ამინდია,
მგოსნებიც თქვენი გადასხვაფერდნენ.

რა სასწაულით, რა საწყაულით
პოეტი უნდა შეიქნეს მოგვი -
მუხლები თუ აქვს გადატყაული
ბატონების წინ ხვეწნით და ჩოქვით.

არვინ მიენდოს ამგვარს იოტით!
პოეტი მართლა პოეტი თუა -
არც ერთ მლიქვნელის და იდიოტის
სწრაფვას იმისას არ აჰყვეს ჭკუა!

***
უცხოელი ბავშვი

შორს გაფენილო
მინდვრების ტილო,
და გიგანტურო
ღრუბლების ჩრდილო!

ნისლების მძიმე
მტევნები მთაზე
რა სიმდიდრეა,
რა სილამაზე.

ნარინჯის ვრცელი
და ფართო ხალი,
თურინჯი, თუთა
და ფორთოხალი.

მძივები ნაზი,
ცვარი კამაზე...
რა სიმდიდრეა!
რა სილამაზე!

ეს ოცნებაა,
ოცნება ლაღი.
შენ რა, პატარავ?
სხვისია ბაღი.

სხვისია მძიმე
მტევნები ვაზზე,
შვება, სიმდიდრე
და სილამაზე.

***
უცხოელი პოეტი

უმცროსმა ჩემზე
რამდენიმე წლით
ცხოვრებას ადრე
კვალი უძია.
როცა ჰკითხავენ:
საით, რომელ გზით?
ის ამბობს: სადაც
რევოლუცია!

გულით ამტანი
მრავალთა ბედის,
იგი ერთგული
პოეტთა რაზმით
სამოქალაქო
გრიგალში შედის
ჯერარსმენილი
ენტუზიაზმით.

როგორ უყვართ ის!
ის ჩვენთან არის,
ის, ვისაც მედგრად
და უანგაროდ
ცეცხლში და წყალში
ახალგაზრდობა
რომ თან გადაჰყვეს -
მზადაა მარად!

***
უხილავი

მზე დასავლით იღველფება, ღამის ბინდი ხლართავს ჩადრებს,
ლურჯ ცის ფსკერზე სხივი კვდება, სალამს აძლევს ჩონჩხებს და მკვდრებს,
ფიქრში თავი დაუხრიათ სასაფლაოს დარაჯ ჭადრებს,
და ხმა ესმით უხილავის სურნელოვან ალეანდრებს...
„მე სული ვარ, შემომქმედი შეუზღუდველ სულთა თანა,
სამუდამო, - როგორც ღმერთი, დაუძლევი, ვით სატანა,
ყოფნამ ყოფნას უკვდავება უხილავად დაატანა,
თქვენ, მიწაზე, უკვდავება გიკვირთ განა, შეგშურთ განა?
ერთი ხელით ხომლს დავხატავ, მთვარეს მოვხვევ ოქროს სხივებს,
სიბნელისგან მზის შუქს გავყოფ ოქროსფერად ანამძივებს,
ერთის სუნთქვით დედამიწას გადავაფრქვევ ნაზ ყვავილებს.
მთას გრიგალი დაუბერავს, ააკვნესებს, ააკივლებს...
უხილავი ყველგან სუფევს, უხილავი ყველგან გეძებს,
უხილავი გაგახარებს, უხილავი აგაკვნესებს.
დედამიწავ! სული არის შეუზღუდველ სულთა თანა,
სამუდამო, როგორც ღმერთი, გაბედული, ვით სატანა“.
დედამიწას გარინდებულს მოხვევია ფიქრთ სამოსი,
რაღაც სევდით გამსჭვალულა მშვიდი სუნთქვა მიდამოსი.

***
ფანტაზია

ოცნება ტკბილი და ნეტარება
სულს ასხიოსნებს, გულს შეეთვისა.
თავს დამციმციმებს უცხო მშვენება -
უცხო მადონა რაფაელისა.

მიყვარს იმისი ნარნარი სახე,
უცნაურ ფიქრთა გამომხატველი,
გაჰქრეს დღე შავი და სივაგლახე,
წყვდიადში გაჰქრეს სევდა-ნაღველი.

***
ფანტაზია (ფრთები რომ მქონდეს)

ფრთები რომ მქონდეს, გავსწევდი იმ მწვერვალს, საზღვრად დადებულს,
იქ ქალწულ თოვლთან ვპოვებდი ბინას, მზით აფერადებულს.
მე მსურს, იქ დავასადგურო ჩემი ოცნება და ქნარი
და ვკოცნო, ვკოცნო ღრუბლების ბაგე ალისფერ-ნარნარი.

ფრთები რომ მქონდეს, ეთერის შუქს თეთრსა და მოციმციმეს
მივცემდი გულში მწუხარე დაფარულ ფიქრთა სიმძიმეს.
ქვეყნიურ ამოებისგან დამიფარავდა ცის კალთა,
ალერსი ანგელოსების და მდუმარება მწვერვალთა.

ფრთები რომ მქონდეს, ზეცამდე ამაღლდებოდა თვით სული,
რომ მომესმინა ხანდახან თეთრ ვარსკვლავების ჩურჩული,
განვახლდებოდი იდუმალ და ნაზ სიზმრების მხარეში,
მათთან, რომელთაც კვლავ უყვართ ლაღ არწივივით თარეში.

ფრთები რომ მქონდეს, მზისაკენ გავექანები ზღვის ნავად,
ცის კაბადონზე დავსწერდი მსოფლიოს შესახედავად:
„გიყვარდესთ“! - იქნებ ყველასი შეხვდეს ამ ნაწერს თვალები
და შეიყვარონ, რადგანაც კაცნი არიან და ძმები.

ფრთები რომ მქონდეს, გავსწევდი იმ მწვერვალს, საზღვრად დადებულს,
იქ ქალწულ თოვლთან ვპოვებდი ბინას მზით აფერადებულს;
მე მსურს, იქ დავასადგურო ჩემი ოცნება და ქნარი;
და ვკოცნო, ვკოცნო ღრუბლების ბაგე ალისფერ-ნარნარი!...

***
ფანტასტიური იმპერატორი

ჰაერი სავსე საღამოს ყინვით
და მოვარდნილი ფიქრის გორები...
ავსებენ ჰაერს იდუმალ გრგვინვით
ფანტასტიური ორატორები.

და მიტინგები იყო მრავალი,
რომ ბედის მონა და უმადური
მისდევდა ჰაერს, ცად მიმავალი
ფანტასტიური იმპერატორი.

შეკრებილიყვნენ ყრუ და მუნჯები,
მათი თითებით მეფის ხსენება
იყო გრიგალის და გაურჩების
ფანტასტიური გადაჭენება.

***
ფარდების შრიალი

დადის და აზმორებს...
ხავერდებს, ხალიჩებს, ბნელ კარებს
უვლის გარს -
ისეთი სიფრთხილით!!
იდუმალ შუაღამით
ბნელ ღამით -
ჩუმად ვშლი რვეულებს.
ოდნავ თრთის სანთლის ალი...
სიჩუმეა.
ის კუთხეში წევს გაუნძრევლად,
ცივი თვალებით.
შევხედავ, ვიგრძნობ: არსადა სჩანს
გზა წინანდელი.
ჩნდება -
მწუხარება და ჟრუანტელი.
ნელ ნაბიჯს შავი მიაპარებს -
იდუმალება.
სადაც ბავშური ძილით სძინავს -
ჩემს ანგელოს დას
(ჩემს მოგონებებს, პოეზიას!)
სურს მოიტაცოს გაზაფხული!
შეხედეთ! თურმე სად მალავდა
ველური ფიქრი
თავის ბასრ ბრჭყალებს...
მე შეიძლება შეშლილი ვარ,
და ავადმყოფი!
ფარდების შრიალი
მაახლოვებს მშვიდ სამეფოსთან,
რომელსაც ქვია: მოლოდინი
და მღელვარება.
ეს არის სული, დამწყვდეული
ცისფერ ბადეში -
და ნათელივით იტანჯება
მისი თვალები.
გარეთ მაისია.
დაჰქრის დიონისეს
შვება უჩვეულო.
გარეთ იასამანს
ბინდი ეფარება...
ბაღი ედარება
ცისფერ მოგონებას.
და რად მაგონებს მშვიდ სამეფოს
მდუმარებისას
ფარდის შრიალი?

***
ფარვანა

ნათელს, აღგზნებულს,
სხივით ანთებულს,
შეფერადებულს,
ჩემო ფარვანავ, თავზე ევლები,
მაგრამ ვინ იცის,
როდის დაიწვის
გზნება შენი ფრთის,
სანთელთან რომ თრთის...
როდის მოკვდები, ან სად გაქრები?

მუზავ, შენც სულით,
ფრთაგანწირულით,
ნეტარ ჩურჩულით
ხელოვნებისას უღიმი ტაძარს,
მაგრამ ვინ იცის,
ტანჯვა სად გიცდის,
როდის ან რისთვის
სამსალა ძიმწრის
ეკლების გვირგვინს მოგიძღვნის საზარს?

***
ფარულ ტკივილებით

ფარულ ტკივილების ბაღი დაბურული
ასეთ გრადაციით მიდის ფრთაზვიადი:
ღამე - მარტოობის მტევნით დახურული,
ფარდა - იდუმალი, სარკე - იშვიათი.

ღამე უცხოეთში უნდა გამეთია,
როცა აზიიდან მოდის განათება -
ათას საუკუნის მთელი ტრაგედია
მოსდევს მოგონებას, როგორც ანათემა.

ხმალში გაწვევაზე ფიქრო უმიზეზო,
შენზე ოცნებასაც ვიცი - რა დავარქვა!
სანთლით იფოთლება ჩვენი ჩუმი ეზო...
გასწი! მიმაქანებს თვალთა გადაკარგვა!

***
ფაცხა მეგრული ოდა გურული...

ფაცხა მეგრული, ოდა გურული,
ისლით და ყავრით გადახურული.
სულ ერთი არის ფაცხა და ოდა,
თუ სიყვარული არსებობს ცოტა.

პატარა სახლი, როგორც ნალია,
თვით სასახლეზე იდუმალია,
სტუმართმოყვარე იმედით დაცხა,
გურული ოდა, მეგრული ფაცხა.

***
ფედია ჩუდეცკის

იყო ღრმა ფილოსოფოსი,
სახელად ერქვა სპინოზა,
ის ქადაგებდა: რათა სომთ
ამდენს არაყს და ღვინოსა.

ეს რომ სიკვდილმა გაიგო, -
სთქვა: ცოტა მამითმინოსა,
გამაუქროლა სპინოზას -
და მტვრად აქცია სპინოზა!

ესე ამბავი სახუმრო -
სერიოზულზე მეტია,
რაც დღე დააკლდა სპინოზას -
შენ შაგემატოს, ფედია.

***
ფერად-ფერადი

მე ხომ სხვა ვარ, დღე ცისმარე
მახვილს ვფერავდი;
შენ კი გქონდა დღეთ სიზმარი
ფერად-ფერადი.

მიყვარს ამ ხმის გაგონება,
რადგან ვერრათი
ვერ წავშალე მოგონება
ფერად-ფერადი.

შემიყვარდა ეგ ხმა ტკბილი
ბედისწერამდი,
სად არ დამდევს მისი ჩრდილი
ფერად-ფერადი.

იყოს ისე, როგორც დარჩა
ამიერამდი, -
ჩემთვის ძონძი, შენთვის ფარჩა
ფერად-ფერადი.

***
ფერი მზესა და ქარს მოჰყავს...

ფერი მზესა და ქარს მოჰყავს
გაზაფხულის სადარი,
შენ კი ლოყას
გადაგკროდა ზამთარი.

მიდიოდი, როგორც მკვდარი,
როგორც მკვდარი სანანი,
ჰქროდა ქარი,
თრთოდა იასამანი.

ხალხის ზვავთა და გლეტჩერთა
გარს ბრუნავდა მდინარე;
არ შეჩერდა,
არ იკითხა: ვინ არი?

ეხლა სხვაა. კაცის თვალი
ქალს სიხარულს ადარებს,
სადაც ქალი
ქალის სახეს ატარებს.

სალამი ამ მწიფობისთვეს!
მზე რომ სჯერა მცინარი.
ყველა გისმენს...
და კითხულობს: ვინ არი?

ფერით მზესა და ქარს მოჰყავს
სიხარულის შევსება
და შენს ლოყას
გზნება ეალერსება.

***
ფეხით დიდებისაკენ

მე მიშველის, თუ მიშველის თქვენი მასსაჟი,
რომ ისევე მტკიცე ფეხით ვიდგე მასსაში.

რომ ფეხდაფეხ ჩვენს სწრაფმავალს მივყვე დროებას,
მგლის მუხლით და ფეხით ვთელო საწუთროება.

მინდა ფეხით მოვიარო მთელი ხმელეთი
მისი ღელვით, მისი შუქით და სიბნელეთი.

მომირჩინე ჩემი ფეხი, კიდევ ისა ჰქენ,
იმავ ფეხით რომ გავსწიო დიდებისაკენ.

***
ფირუზისფერ ტალღებზე

ფირუზისფერ ტალღებზე
გემი რომ ილანდება,
ჰხედავ, როგორ ედება
ნაპირს ცეცხლის დანთება.

მოსჩანან ფრონტონები
ახალ ნაგებ სახლების.
ხეთა მწვანე დროშები -
ნიშანი განახლების.

ოდეს საღამოობით
ქალაქი აინთება,
სამხრეთის ცის კრიალა
ვარსკვლავი გაბრწყინდება.

დიდებული წამები
სიჩუმის და სიმშვიდის
არეს გადეფარება -
ქართა მსუბუქი რიდის.

ო, რამდენი ძალა სცემს
ამ მშვიდი გალაღებით...
შავი ზღვა კი მიმოდის,
ფოსფორიულ ტალღებით.

***
ფიქრები სამშობლოზე

ნავთსადგური დიდი, ვრცელი,
ტვირთებს ზიდავს კაცი-მონა.
შორს გაჰყურებს ზღვას მარსელი
და ისტუმრებს გემებს რონა.

გამახსენდა! დაბადება -
განთიადით შუქს აპკურებს,
სხვა ახალი ემატება
ჩვენი ქვეყნის ნავთსადგურებს.

სიყვითლით და დაობებით,
რომ ბორგავდა წინად ფოთი,
შრება ძველი ჭაობები
და რიონის ცხრება შფოთი.

ცხრება მისი მავნე შფოთი,
გადალეკვა ვეღარ ართობს -
გასჭრეს სულ სხვა კალაპოტი
ძველი - უვრცესს სტოვებს ფართობს.

სად ხვდებოდენ: ზღვა ძლიერი
და რიონი მედიდური,
მშვენიერზე მშვენიერი
დაფუძნდება ნავთსადგური.

აქ კი სიღატაკე ვრცელი...
ტვირთებს ზიდავს კაცი - მონა.
შორს გაჰყურებს ზღვას მარსელი
და ისტუმრებს გემებს რონა.

***
ფიქრი

როგორც აჩრდილი
ჩადრგადახდილი,
ისე ანათებს ცის სივრცეს მთვარე;
ვარსკვლავთა კრება
თანდათან ქრება,
განთიადს ელის ცა მგლოვიარე.

არემარე თვლემს...
ტკბილ ნანას უმღერს
ბარს, მიძინებულს, მთის ნაკადული.
მეც გული მიძგერს,
ვუცქერ ცის სივრცეს,
განთიადს ველი სულგანაბული.

კოხტად შემკული,
დადუმებული,
შორს, შორს გასცქერის მთისა მწვერვალი,
თითქოს იგონებს
გაფრენილ დღეებს
და გულს უთრთოლებს ღვთიური ძალი.

ცა ალაჟვარდდა,
ოდნავ დააჩნდა
ვარსკვლავთა ზოლი მის სპეტაკ სახეს,
გადაიხადა
ცამ ბნელი ფარდა,
და ფრინველებმაც ერთხმად დასძახეს.

მზეც ამოვიდა,
უმანკო, წმინდა
სხივი სამყაროს გადმოაფინა,
დაჰკრა მწვანე ველს,
თვალგადუწვდენელს,
და საამურად ააბიბინა.

ყვავილის გულზე,
აკოკრებულზე,
ნამი აენთო და აბრჭყვიალდა,
ნიავი ნელი,
ფიქრთ უკუმყრელი,
მიწას გაეკრა, ტყე აშრიალდა.

ნაზი პეპელა
ფრენდა ნელ-ნელა,
ბზა მოხუც ფიჭვის ტოტებს ეკვროდა,
იქვე, მახლობლად,
მარტოკა, ობლად,
ბულბული სტვენდა და გაჰკიოდა.

მარად ბედკრული,
უღელდადგმული,
ძალას იკრებდა ადამიანი,
კვლავ იღვიძებდა,
ღონეს იკრებდა
ცხოვრება მწარე და ნაღვლიანი.

კვლავ ბრძოლა, ბრძოლა,
შიში და ძრწოლა!
კვლავ დამარცხება, კვალად სიკვდილი,
ყველგან, ყოველთვის
სიმართლისათვის
დევნა, წამება, საფლავის ჩრდილი...

ოჰ, რომ შემეძლოს
გავფრინდე შორს, შორს,
მოვცილდე მხარეს შხამით აღვსებულს,
ცისა სიუხვით,
თუნდ ერთი წუთით
შვება მივმადლო სულს დაობლებულს.

***
ფიქრი თვალს აწევს...

გაბრწყინებული სიმშვენიერით,
მახვილით ხელში, დღის განათება
აღმოსავლეთით სდგას ანთებული,
ხალხის ნუგეში და მოსვენება.
აღმოსავლეთით, აღმოსავლეთით!
თავისუფლებას ეძახის ქნარი,
ფიქრი თვალს აწევს ზრუნვით აღვსილი,
იზრდება რისხვა და ნიაღვარი.

***
ფიჭვი ბიჭვინთის

მწერვალზე მიდის
ღრუბელი შვინდის,
დაეჭვებულა
ფიჭვი ბიჭვინთის.

იმ მწერვალისკენ
მივყევარ ბინდის
მხოლოდ და მხოლოდ
გულსა და სინდისს.

მწერვალზედა შლის
ცა ნისლის ფანტელს,
მივყევარ მხოლოდ
სიმართლის კანდელს.

დეე, მოვარდეს
თუნდაც გრიგალი,
აქ ვდგევართ მე და
ფიჭვი ბიჭვინთის.

***
ფოთლები

ჭკნება, ყვითლდება საბრალო ბაღი,
ქარი უბერავს, ფოთლები ცვივა,
გამოურკვეველ მწუხარებაში
მზეს სული უწუხს და გული სტკივა.
ნოემბრის ქარმა ყვითელ ფოთლებით
კვალ-ბილიკები გადაიარა,
ფოთლები სწყდება იმ გატაცებას
და შემოდგომის მეფობს იარა.

***
ფოთლების ლანდი

დღეს გაასვენეს შემოდგომით გაწვალებული
რეგიის ღერი,
მე მივყვებოდი მწუხარებას შეყვარებული
და ქარვისფერი.
ო, ენკენისთვე ეპარება დარდივით მდელოს,
მზე სად არ არი?
მაინც, ძვირფასო, ჩემს სამშობლოს და სამფლობელოს
არ აქვს საზღვარი.
ვიცი, ვიქნები! მშვენიერი მიზნის სიძნელით
თუ კი მოვედი,
გადავიქანებ სიკვდილს მაღლა ამართულ ყელით
მე, შავი გედი!
პოეტი ბრბოში, სულ ერთია, იქნება ზრდილი:
ქარის მანდილი
ზედმეტი, უცხო, უნაყოფო და განდევნილი
ფოთლების ლანდი.

***
ფოთლების შრიალი

ნელ შრიალით შლის ნიავი ჩაშავებულ შქერებს,
აშრიალებს ალვის წვერებს შიშით შენაჩერებს:
შორი შუქი შორ ჩასვლაში უცდის ალთა ფერებს,
მშვენიერი ჰორიზონტი ტალღებს აჩანჩქერებს.
ნელ შრიალით შლის ნიავი შამბს შებინდულ ტბაში
და ჩურჩული გამოისმის ყვავილთ მიმოხვრაში.
მშვენიერი სილამაზით იშმუშნება ცაში,
შორეული შეღამების ღელვა და თამაში.
ნელ შრიალით შლის ნიავი შიშველ ნისლთა კრებას,
ჩქეფს ნაკადი და ხევებში შორს, შორს ეშურება,
შიშველ ხევში შერჩენილი ნისლი ცრემლად შრება,
და შრიალით, ნელ შრიალით შამბი ეგებება.
ნელ შრიალით შლის ნიავი ყლორტებს ბალახებში,
დროგაშვებით ჩუმი ოხვრა ისმის სადღაც მთებში,
ხშირი სუნთქვა და სურვილი კრთება ბინდის ხმებში
და ჩაჰკვდება სამუდამოდ შამბთა შორის, ფშნებში.
ნელ შრიალით შლის ნიავი ჩაშლილ ცაცხვის სუროს,
რომ ფოთლებში რაღაც ჩუმი შვება შეაპკუროს.
შვება ავსებს შაშვს ჯაგისას და შველს უსადგუროს,
ფრთა-შეკვეცილ სიოსაც სურს მთას ცრემლი აპკუროს,
ნელ შრიალით შლის ნიავი ნეშოს ჩაშლილ ხისას
და ფოთლები ცვივა, ცვივა შტოებს ტირიფისას,
ფოთოლთ ცვლაში სიო ძირს ფენს თვალ-მარგალიტს ცისას
და ტირიფიც ცრემლებს აფრქვევს, ცრემლებს ალმასისას.
ნელ შრიალით შლის ნიავი ყვითელ ჩალის ღერებს,
ჩუმად, ჩუმად! დაე, ნისლში <ნურვინ> ნუ იმღერებს,
ნუ დაარღვევს მყუდროებას, გულს ნუ ამიძგერებს,
ნელ შრიალით სიო შამბნარს შლის და აჩანჩქერებს.
მაგრამ მჯერა ეს შრიალი ღელვად გადიქცევა,
გრგვინვა-დრტვინვით გადაივლის საამქვეყნო რღვევა,
გარინდებულ მთებს და სერებს მძიმედ დაჰკრავს ქარი
და გადმოხეთქს მაღალ მთიდან ღელვა-ნიაღვარი.

***
ფრაგმენტი

გაწოლილა მხარე ლეკის
და შრიალი ისმის ყანის,
აქეთ შუბლი ყაზიბეგის,
იქით მთები დაღესტანის.
მიყვარს, როცა ხმას იძლევა
მოგრიალე ხევის წყალი,
გველივით რომ შეუჭრია
მოღუშული დარიალი.

***
ფრანგს მისდევს ინგლისელი

რკინისგზები დახლართულა,
როგორც ობობათა ქსელი
და ფიქრებში გადართულა
ფრანგია თუ ინგლისელი.

გადალახა შორი მთები,
იქით კლდეა, აქ ველია.
სივრცით ჩვენი რკინისგზები
ევროპაში პირველია.

ბელადისას რომ ატარებს
უმაღლესს და დიად სახელს,
ორთქმავალთა ქარხნის არეს
შრომას სწევს დიდს და ხელდახელს.

მან გვიჩვენა უდიდესი
შრომის ნაყოფიერება,
სტახანოვურ მისვლის წესი,
შემოქმედის ძლიერება.

დახლართულა რკინისგზები,
როგორც ობობათა ქსელი,
ექსპრესს მისდევს ექსპრესები,
ფრანგსაც მისდევს ინგლისელი.

***
ფრთხილად

ფრთხილად, ხელი არ შეახო ჩემს დაფარულ გულის ძგერას,
გული იგი არ დაინდობს შენს უმანკო ბედისწერას!
ფრთხილად, ფრთხილად! დაუკვირდი ჩემს ქცევას და თვალთა ცქერას
და ნუ ცდილობ თვალებიდან საიდუმლოს გადაწერას.
საიდუმლო, რომლის ტკივილს განიცდიდა მარად გული,
საიდუმლო, რომლის სევდამ გადმოღვარა სინანული.
საიდუმლო, რომლის გესლი სირცხვილივით მდევდა, მდევდა,
საიდუმლო, რომლის სიღრმეს ვერ დაიტევს შენი სევდა!
ო, ამ მწარე საიდუმლომ თავგანწირვა შექმნა მწარე
და ამოსწვა ჩემი სული, ერთხელ წმინდა, მოელვარე.
და ამოსწვა სული, მაგრამ შეუერთდა თვით ალს ნაქსოვს,
თვით დაიწვა და არ ვიცი, ეხლა მახსოვს თუ არ მახსოვს?
მე არც ვნანობ, იგი მიღირს თვით სიკვდილად, თვით სიკვდილად;
ჩემს დაფარულ გულის ძგერას, ნუ შეარხევ... იყავ ფრთხილად!

***
ფრთხილად და შიშით შევაღე კარი...

ფრთხილად და შიშით შევაღე კარი,
სადაც სცხოვრობდა მშვენიერება..
მას უმღეროდა რუსთველის ქნარი,
მას უმღეროდა ბანოვანთ კრება..
იქ მოისმოდა გულ-შემზარავი
ბარათაშვილის ჰანგი მწუხარე...

***
ფრინველები ზღვას გაჰკივიან

შემოდგომის ცა. ფრინველები
ზღვას გაჰკივიან.
ზღვას გაჰკივიან ფრინველები
უცხოდ, უმწეოდ.
რაც ცა უმზეოდ - დედამიწაც
დღეს იგივეა...
გემიც უშენოდ იგივეა -
რაც ცა უმზეოდ.

რა დიდებული, ძველებური
აივანია:
აქ შეგვიძლია მოგონება
შემოვიშენოთ,
ბევრი კარგი დრო ამ ადგილას
გვიტარებია...
რაც დღე უმზეოდ, იგივეა
გემი უშენოდ...

***
ქალავ!

გულო, ოცნებას მალავ!
ცაო, ლურჯდება ზოლი!
ვაჟი: - დაიცა, ქალავ!
ქალი: - დაგიბრმა თოლი!
შორით ბრუნდება წყალი,
ნისლი იცრება მთაში.
- არა! - ჩურჩულებს ქალი.
- კარგი! - ამშვიდებს ვაჟი. -
თუნდა წაიყვა ჯოგი,
კიდენ დამრჩება მრავალ.
ბროლ-ღიკილასაც მოგი,
როცა ქალაქში ჩავალ.

***
ქალაქი სიბნელეში

მე მოვდივარ
მკვდარი ქალაქისაკენ,
მას ორად გაუპეს გული,
არ ისმის სიმღერები,
არ ისმის სიცილი,
არვინ საუბრობს,
არვინ მოძრაობს.
ღამეა საშინელი, ღამე
ამართული, როგორც შავი დროშა.
გრიგალი ძაღლივით ღრღნის
ქალაქის ქალას.

***
ქალაქი წყალზე

ქალაქი  წყალზე,წარბშეყრილი და  მრისხანება,
როგორც  ქალაქი,დრედნოუტიც ისე  ჩუმია!
მხოლოდ  ნაპირას მოასკდება  გამოქანება
და  დაწყნარდება,თითქოს  ლურჯი აბრეშუმია.

ქანაობს გემი,მიჩვეული  გრიგალით თრობას,
ო,ეს  დუმილი,დაყდნობილი  ანძების თავზე,
ამ  ბნელი ღამით  ემუქრება კაცობრიობას,
ძველს,დახავსებულს  ემუქრება სიახლით  სავსე.

***
ქალაქი წყალქვეშ

ღელვის დროს გემზე ტეოდორ ნეტტე
ანძები დატყდნენ, როგორც მშვილდები,
ფიქრებს მორევში რაც უნდა კეტდე,
ერთს მათგანს მაინც ვერ მოსცილდები.

რომ დააყარა ქარმა ფაფარი
უზარმაზარი გორების ეტლებს,
პოსეიდონის ძველი ზღაპარი
ეხეთქებოდა ფოლადის კედლებს.

ასფუთიანი ჩაქუჩის ცემით
ცა ჩემზე ცდიდა ძალთა მოკრებას,
მან დაამსგავსა მგზავრობა ჩემი
ცხოვრების ჩემის აბობოქრებას.

გადმოანგრიე შენი ზვირთები,
რომ მხარეებმა მხარეს გაასწროს...
იქუხე - გასწყრი! არ ავტირდები,
არც შებრალებას ვითხოვ არასდროს.

მე სხვანაირად ზვირთი მოვსახე,
მზემ ჩემკენ შუქი რა მოიღერა,
ბოლოს ხომ მაინც მე შემოვძახე
გამარჯვებული ბრძოლის სიმღერა.

როგორ? მე ვქმნიდი იმედებს განგებ!
და მისთვის მსურდა ვარდების ფენა,
მისთვის ვფერავდი მრავალჯერ ჩანგებს,
რომ მხოლოდ მტრისთვის დამეტკბო სმენა?

არა და არა! მრავალი სტანჯა,
მრავალს დაუფრთხო სიმშვიდის ძილი, -
ლექსი ყოველთვის იყო ხანჯალი,
ლექსი მტრებისთვის იყო სიკვდილი.

მოგხვდათ? იგრძენით? შევატრიალე
თუ არა ნისლში მყოფი ბორბალი?
იყო თუ არა ჭექა-გრიალი,
ჩვენი დღეების ცა ნაჭორფალი?

ო, შავო ზღვაო! ასწიე გემი,
შუქი დაენთოს ქაფთა მოკრებას, -
დაე, კვლავ ჰგავდეს მგზავრობა ჩემი,
ცხოვრების ჩემის აბობოქრებას.

მაგრამ შორს ლურჯი გამოჩნდა მთები,
ახლა იქ მყუდრო ნავსადგურია,
წყალში შთასული არის მითები
და ძველისძველი დიოსკურია.

ზღვის ფსკერზე ახლაც მეზღვაურები
ძველ კედლებისას ჰპოვებენ ხვავებს,
ამოაქვთ ოქრო აუარება
და საგანძურით ავსებენ ნავებს

ქალაქი წყალქვეშ მძინარი მხარის!
როს შეღამდება ნაცრისფრად ასე,
მაგრამ სინათლე ჯერ კიდევ არის
და ალმაცერად იშლება ზღვაზე -

ნაპირებიდან კავკასიონის
მთებამდე მოსავს ბინდები შავი,
მაშინ მძინარე პონტიის დონეს
მე მიმაქანებს ფარული ნავი.

ზღვის ფრინველების გამკივარ ხმაში
თითქო სხვა მესმის იდუმალება,
ილუზიაა! ჩვენება! მასში
სულ ახლო, ახლო რომ იმალება.

თითქო ეს ხმები ეკუთვნის არა
მხოლოდ და მხოლოდ ფრინველთ გვიანებს,
მათში წყალქვეშა გუგუნებს ზარა
და ხმა ეკუთვნის ადამიანებს.

მივუყურადებ: ისევ და ისევ
განმეორდება ხმა უცნაური,
ის იდუმალი ქალაქი-სფინქსი
მეძახი უცნობ აურზაურით.

ვგრძნობ, თითქო ფსკერზე ვეშვები ცურვით,
ხელით ვეხები წყალქვეშა თხემებს,
წყალში დამარხულს ვიგრძნობ მომდურვით
ნანგრევებს, ლანდებს, იდეებს, სქემებს.

აქ დაფარულა მთელი კრებული
და სიბნელეში ელავს თვალები,
ის ძველთაძველი შთამომავალი,
ის უძველესი ფეოდალები...

მათი ვერა გრძნობს ფიქრი და ბაგე,
რომ მცხეთის ახლო ახალ ნათებით
ელექტრონების გაჩნდა ქალაქი
ათასეული კილოვატებით.

იყო ქალაქი, იყო საგანი -
ოდესმე მძლავრი და ალიერი,
ახლა ცივია გზა შინაგანი
და იდუმალი სიცარიელე...

ტეოდორ ნეტტე ახლა ისვენებს
და ფრინველების დასცხრნენ გუნდები.
მშვიდობით! ხსოვნით დაკარგულ ფენებს
არასოდეს აღარ დავუბრუნდები!

***
ქალაქის გარედ...

ქალაქის გარედ, რომ ძმაბიჭურად,
ერთად ხელიხელ გადახვეული
კარს მოადგება ახალგაზრდობა,
გესმის არღნების ხმა დამტვრეული.
მათი იდუმალ ფიქრთა ნაყოფი,
მათი ცხოვრება და მათი გული,
შენთვის სამუდმოდ გასაგებია,
როგორც სიცოცხლე და სიხარული.
არ დაფიქრდები: ახალგაზრდობას,
შენ რომ გეხვევა ირგვლივ ჩრდილებათ,
თუ კი უყვარხარ - რად გიღერს დანას,
თუ სძაგხარ, რისთვის გემორჩილება?
როდესაც ვნების მკაცრი გრიგალი
თხოულობს შენგან სრულ თანაგრძნობას,
გკოცნის, გაგართობს, გეალერსება
და ფეხქვეშ გიგებს უსაზღვრო ტრფობას,
რა შუაშია მერე ხანჯალი,
მერე როს სისხლით აგივსებს უბეს.
ამ დროს, სადღაც შორს, გრგვინავს ორკესტრი
და ელექტრონი აჩაღებს კლუბებს.

***
ქალაქისაკენ

წავალ - იფიქრა, და ამ ფიქრთან გრიგალმა უმალ
სიცოცხლის ახლო გაიარა წყნარად, იდუმალ.
ის გამოვიდა ძლიერ ადრე, ვით სიყვარული -
მთვარიან ტყეზე მიდიოდა გზა დაცვარული.

ბური. ოცნებას სიხარული გადადნობია,
გარშემო ტყეა, ზევით ვრცელი ცის ტატნობია.
ყვითელ ხაზების სინაზეში სულ ნელი ქარის
ნელი სიგრილის მოქროლებით მიმოიჩქარის.

უცებ გამოჩნდა ქვაფენილთა და სახლთა ლანდი,
ყველას მიესწრო: ერთადერთი მე დავგვიანდი.
ცხელმა ქალაქის ქვაფენილმა მე ვერ მიშველა,
შუადღის მტვერში როს უქუდო და ფეხშიშველა

მივდიოდი და გამწარებით ვიმტვრევდი თითებს,
ვინ გაგიგონებს, ვინ მოგხედავს, ვინ დაგამშვიდებს.
მაინც აღმომხდა: დედამიწავ, ო, მერამდენეჯერ
უნდა დავემხო, გეამბორო, რომ ასე შემჭერ

ჩემთვის უცნობ და მიუღებელ ცხოვრების ზვავში -
ოდესმე ნაზი, ზამბახივით უღრუბლო ბავშვი.
ო, მერამდენედ უნდა გითხრა კიდევ მადლობა
ცისკრისთვის, რასაც დილის ჰქვია მოსინათლობა;

იარებისთვის, ჩემს დასისხლულ ფეხს რომ აჩნია,
ყველაფრისათვის, რაც არა მაქვს, რაც გამაჩნია.
ჩემო ძვირფასო დედამიწავ, ძვირფასო დედა,
მხოლოდ შვილურმა სიყვარულმა აქ მომახედა.

პირქვე ვემხობი, ვიყრი მუხლებს და ასე ვამბობ:
გმადლობ, დედაო, ყველაფრისთვის უზომოდ გმადლობ.
რომ აშრიალდნენ ჩონგურები, როგორც ტყეები,
მიტოვებული, დავიწყებით სავსე ტყეები;

რომ მიჰყავს სიმთა ოქროს ნავებს სიმსუბუქეში
ჩამავალ მზეთა ნაყოფიერ მინდვრის ნუგეში.
რად მინდა, გავყვე შენს ეთერის უბეში ტრიალს
იქ, სადაც ქარი თავისუფალს მღერის ხეტიალს.

მივალ უცნობ და მიუღებელ ცხოვრების ზღვაში,
ოდესმე ნაზი, ზამბახივით უღრუბლო ბავშვი.
ბური. ოცნებას სიხარული გადადნობია,
გარშემო ტყეა, ზევით ვრცელი ცის ტატნობია.

***
ქალაქისკენ ურმულით

მთებში ნისლი დაიშალა და ნიავი მიჰქრის წყნარი,
ხეობაში, ნათელ ღამით მიიმღერის ჩალვადარი.
ვარსკვლავთ ცაზე ფერხული აქვთ, შუაღამე იწვის, დნება,
დაილია ურმულის გზა და ქალაქის ბოლი ჩნდება.

***
ქალაქში

ფანტასტიურო! დამაავადეს
შენმა სახლებმა და შენმა გზებმა!
ცა, მარტოობა, სული თავადის,
და ერთად ერთის მრავალთან შებმა.
დამასნეულეს ფიქრებმა შენზე:
ყრუ ხმაურობა, მზე გარი-გარი.
ჰაერს მოარღვევს მარადი შემწე
გრგვინვა და ქარი, გრგვინვა და ქარი.
ადგა ქუჩაზე ქარი და მტვერი,
ამოიზიდა ზმანება ზანტი.
„ფრიდრიხ ადლერი, ფრიდრიხ ადლერი“, -
ყვირის ხმამაღლა მანიფესტანტი.
და ხალხი, ვისკენ ხელგაწვდილია
აქ უჩინარი მრავალი მტერი,
თითქო ძახილთან გადაზრდილია:
ფრიდრიხ ადლერი, ფრიდრიხ ადლერი.
ჰაერს ანათებს დროშა მრავალი.
ადლერი, თითქო ამათში მკთოლვარს,
შეუპოვარი გზებით მიმავალს,
მინისტრს, ხალხის მტერს, უშენს რევოლვერს,
„თავისუფლებას, ძვლებით მოკირწყლულს,
აღარ შორდება ციხეთა ლანდი...
რა დაიფარავს ავსტრიის სირცხვილს?“ -
ყვირის ხმამაღლა მანიფესტანტი.
ადგება მალე შუადღის სიცხე,
აელვარდება მხურვალე დავა.
მეტი სიფიცხე, მეტი სიფიცხე,
ბედმა არვის არ უნანინავა.
დაუგდე ყური გამურულ მჭედელს,
რომელმაც შესძრა ყველა ტახტები:
„ნუ ებჯინები ხავსიან კედელს,
მოჰკვდები, მაინც გაპარტახდები
შენ, ვინაც მღერი ძველი მოტივით.
ნაღმებში ჩადეს ენამჭევრობა,
რომ აფეთქდები და ნაფოტივით
აგისვრის ბედის დაუდევრობა“.
ცხრება ქუჩაზე ქარი და მტვერი,
აწ აღარა სჩანს ზმანება ზანტი.
„ფრიდრიხ ადლერი, ფრიდრიხ ადლერი“, -
სადღაც შორს ყვირის მანიფესტანტი.
ფანტასტიურო! დამაავადეს
შენმა სახლებმა და შენმა გზებმა!
ცა, მარტოობა, სული თავადის,
ერთთან მრავალის განწირვით შებმა.

***
ქალი და ხელოვნება

ხავერდოვან მინდვრის ბალახს მობიბინე არხევს ქარი,
თითქო ალერსს ევედრება და ჩურჩული ისმის წყნარი.

მაგრამ მალე დაღლილ ყვავილს გაშორდება ცელქი ქარი,
გაიტაცებს ობოლ ყვავილს სწრაფ უმიზნო ნიაღვარი.

გატაცებულ მგოსნის ჰანგებს გაგიჟებით ისმენს ქალი,
თითქო სურს, რომ ამ ჰანგებში გარდაიქმნეს ძილგამკრთალი.

მაგრამ მალე ცელქი ქალი, ვით ყვავილებს თეთრი მტვერი,
გაშორდება დაღლილ მგოსანს, მობეზრდება ყველაფერი.

მე მინახავს ყვავილებზე მონავარდე თრთის პეპელა,
აშრობს და სცლის ყვავილის გულს, ისე ნაზად, ისე ნელა...

მაგრამ მალე ყვავილის მტვერს კმაყოფილი მოსცილდება,
ყვავილი სულს განუტევებს, პეპელა კი პეპლად რჩება!

ასე, მგოსნის წრფელ სიმღერას ქალის ნაზი სევდა ბურავს,
სულ ქალი სვამს ამ სიმღერას, სანამ მთლად არ ამოსწურავს.

ამოაშრობს გრძნობიერ გულს, საუკუნოდ მოსცილდება,
სიმებს დასწყვეტს საბრალო ქნარს და ქალი კი ქალად რჩება.

დავიღალე მე ამ ამბით... თქვენ, მხატვრებო, თქვენც მგოსნებო,
დაგრჩათ კიდევ ქალში რამე სანეტარო, საოცნებო?

***
ქალის ქანდაკება

მე დავივიწყებ ყველა სიკვდილს: პირველს, მეორეს...
უკანასკნელი არ მოსულა ეროსის შხამი,
გზა მიჰყვებოდა მიმოფანტვას უმეტეორესს,
რომ თან წაეღო საუკუნის მრავალი წამი.

მხატვრის უგონო წყურვილივით დამრჩა სურვილი:
გაუკვდავების გაწამებულ დღეთა გაგება!
ოცნებას მხოლოდ სიყვარულით შემობურვილი
დარჩა ბინდიან მოგონებად ეს ქანდაკება.

ბეჩავ! მოგიკლას გულმა გული, ბაგე დაგებას
და შემდეგ ასე დაივიწყო თვისივე ფრთები?
დამშვიდებული თვალით ვუცქერ თეთრ ქანდაკებას...
„რა ლამაზია!“ - ვიმეორებ და არ ვფითრდები.

მე მის წინ მიყვარს ზამბახების ფენად დაგება,
მიმოქრის ოქროს ამურების ურჩი კრებული.
ჩემთვის მარადი დუმილია აქ ქანდაკება -
ისევე თეთრი, წარსულიდან მოტაცებული!

***
ქალმა დამწყევლა ლამაზმა

ქალმა დამწყევლა ლამაზმა
მხურვალე ლალის ბაგეთი,
ღმერთმა ვერ მითხრას ათასმა,
რა ჩავიდინე აგეთი.
მაგრამ, იმ წყევლამ როგორ სთქვას,
გული სიცოცხლით დანამა,
თუ ვინმემ გული მომიკლას,
ისევე იმისთანამა.

***
ქალს მთებიდან

როდესაც ვუცქერ მე შენს თვალთა უძირო ლაჟვარდს,
როცა თვალი თვალს უსწორდება არა შემთხვევით,
დატოვებული, შორი კუთხე მომაგონდება,
მოგონებები თვალწინ რბიან სევდიან რხევით.
მე მაგონდება ერთი ძველის ძველი ჩარდახი,
გვერდზე მოხრილი, შავი ყავრით გადახურული,
და ბაღი შორი, სავსე ვარდით, ცაცხვის ხეებით
მარჯვნივ და მარცხნივ დაქსელილი და დაბურული.
რამდენი ღამე მითევია შენს მოლოდინში,
ცას ვარსკვლავიანს შუქს მატებდა ელვარე მთვარე...
შენს მოლოდინში, ო, ვინ დათვლის, თუ რაოდენი
გამოუცნობი მღელვარების ღამე ვატარე.
ოჰ, იმ ცრემლებით ირწყვებოდა ჩემი ვარდები,
და იმ ლოდინით იქმნებოდა მომავლის ნანა.
შენ არსად სჩანდი, მაგრამ ჩემთვის უცხო არ იყო
შენი თვალების იდუმალი, წმინდა ქვეყანა.
და დღეს, როდესაც შენ არ გხვდები უმადლო ბრბოში,
თუ რას განვიცდი, ცამ, სინდისმა იცის მარტოდენ;
ვინ დააფასებს მაგ სიწმინდეს ჩვენს სამშობლოში,
ვინ დააფასებს, თუ მაგ გულში რა ძალნი თრთოდენ?
მე ვგრძნობ შენს ირგვლივ მხიარულ და უდარდელ ქალებს,
ვიცი - რას ფიქრობს გიჟ ფერხულში იქ თვითეული,
მათ მხოლოდ სახეს არ უშიშვლებს შავი ნიღაბი,
თორემ იქ... გულში... რა ქარია გადარეული.
და მარტოობის სურვილებით მე მათ ვშორდები,
როს მეწამლება გული ასეთ უმიზნო ხმებით.
ვდგევარ კუთხეში, სიბნელეში, ვუცქერ შორიდან,
არ მსურს ვცხოვრობდე მათი გრძნობით, მათი მიზნებით!
განკიცხვის ლექსი იბადება მაშინ ჩემს გულში
და ილესება, როგორც დანა გლადიატორის,
და ვწუხვარ, ვწუხვარ, რომ დღეს თუ ხვალ ეგ მძლავრი ტალღა
შენაც ჩაგითრევს მოლივლივე ტალღათა შორის!

***
ქალწული

როგორც წყნარი ღიმილი
ნათელ კაეშნიანი,
ღამე დაუვიწყარი,
ღამე მსუბუქფრთიანი,
ეფინება მაღალ მთებს,
ეფინება ველს მწვანეს,
და ვერცხლისფრად ანათებს
მკვდართა სამყოფ სავანეს.
ჯვრებს და ლოდებს, აკლდამებს
ლანდი ღონემიხდილი
დასწოლია აჩრდილად -
შავი, როგორც სიკვდილი.
ღამის სიო ზვირთივით
ბალახს ედუდუნება
და მთლად გარინდებული
მას ყურს უგდებს ბუნება.
ჩუ, სად ისმის ქვითინი
გულით ამონახეთქი,
ოჰ, არ გესმის ეს ოხვრა?
სიოვ, დაჩუმდი-მეთქი!
ოჰ, რამდენი ტკივილი,
რამდენი მწუხარება
და რამდენი ვაება
ამ ხმებში იფარება.
სდგას ქალწული საფლავთან
და მთებს კი ღამის ჩრდილი
დასწოლია ლანდებად -
შავი, როგორც სიკვდილი.

***
ქალწულის ოცნება

ოდეს მთვარის ნაზი შუქით ივერცხლება ალვის ტანი
და ლანდებით იმოსება დაჩრდილული ხეივანი,
ყვავილები ირხევიან და ირხევა ცაცხვის ჩრდილი
და ირხევა ტბის უფსკრული ვარსკვლავებით მოჭედილი -
ამ დროს სარკმელს დაყრდნობილი მშვენიერი ქალწული სდგას,
სდგას, ოცნებობს და სიფრთხილით უდარაჯებს ღამის სუნთქვას.
ღამის სუნთქვით გაჟღენთილი ზამბახების გუნდი მღერის:
„ეს ქალწული რას გვდარაჯობს, ეს ქალწული რას გვიცქერის?
მთვარე ხვალაც ცაზე ივლის, მთვარე ზეგაც ივლის, ივლის...
და ქალწულს კი არ შერჩება ეს ოცნება სიყმაწვილის...
ის ოცნება წუთიერი თან წაჰყვება დროთა ელვას,
ვერ გადურჩეს ვერაფერი წუთისოფლის მარად ღელვას“...
მწუხარი სდგას კვლავ ქალწული... კვლავ დარაჯობს ვარსკვლავთა კვალს,
ვარსკვლავთა კვალს ნისლი უვლის და ცრემლები ქალწულის თვალს...

***
ქანდაკება

ხელს ნუ შეახებთ ქანდაკებას, არ გამიფუჭოთ!
ეს გენიოსის სახე არის გამოყვანილი,
შორს რომ გასცქერის და სახეზე დუმილი უცხოდ
გადაფენია... მაღალ ფიქრთ და გრძნობით აღვსილი.
სამკუთხიანი ქუდი ხურავს, მაზედ ვარსკვლავი,
თითქო სამყაროს დასთამაშებს მისთვისვე შექმნილს...
რა აგონდება მეფეს ბედკრულს? - შორი საფლავი
ობოლ კუნძულზე თუ აფიქრებს მწარედ დაღვრემილს?
ან იქნებ ფიქრობს
ძველ საფრანგეთზე,
თავის თავზე და
ზეციურ ღმერთზე?
სამშობლო მხარე
თუ აგონდება
და მისთვის შფოთავს,
მისთვის ღონდება?
ან იქნებ ახსოვს
ბრძოლისა ველი,
ცეცხლად ქცეული
და საკვირველი.
გულს უკლავს სკიპტრა
ოხრად შთენილი
და რესპუბლიკა
კვლავ აღდგენილი?
გმირო, იქნება სული შენი ჩვენს მოკვდავ სოფელს
სთხოვს უჩვეულოს, გასაკვირველს და მიუწვდომელს?
მითხარი, გმირო, რა გაწუხებს, რა გავალალებს,
საით მიაპყრობ შენს გამჭრიახ და ძლიერ თვალებს?
განა კვლავ გესმის რჩეულ რაზმთა მქუხარე ჰანგი,
ფიქრი ისევე ამ სოფელზე გაწუხებს განა?
და ისევე გსურს, რომ მღეროდეს შენივე ჩანგი:
- „შენ, იეღოვავ, ცა გეკუთვნის, მე კი ქვეყანა!“

***
ქარებმა კარი შემოაჯახეს

ქარებმა კარი შემოაჯახეს,
დაკრა გრიგალის სიმამაცემა,
ო, ისტორია ერთი ოჯახის...
ერთი ოჯახის მწარედ დაცემა.
ქარიშხლის შემდეგ სდუმს იგი მხარე
და უსაზღვრობა მე შევიყვარე.

***
ქარებს ქარობა

დაეტყო კიდეც ქარებს ქარობა,
როცა  მტრობაა და  ედგარობა,
სანთელო,  გარხევს ღამის  ფიქრები,
მაგრამ შენ მაინც ნუ  ჩამიქრები,
ნუ  მიმატოვებ.
აღარ ეტყობა  თვალებს თვალობა,
როცა ღრეა და  მიუალობა
აყეფდებიან  მტვარის ტყუპები,
ო,შენ მაინ ცარ  დაიღუპები,
ცრემლს ნუ ათოვებ.

***
ქართული ორნამენტი

მკვეთრი, ნათელი და შორი
გრძნობიერია ზმანება,
ეს მზე ჩუქურთმა, ეს სწორი
ხაზების ახოვანება!

ღვრის იისფერი დღე ლბილი
ოცნებას ცისფერ რამეზე:
ნანგრევზე არის გაშლილი
დიდება და სილამაზე.

ველური, მოუნათვლელი
ქვის ცივი, რუხი გაგება,
ადვილად არის სათლელი
და თბილად - დაქანდაკება.

ქვა - განა ქვაა? ეს რთული
ნიშნები, ჩემთვის ნათელი,
გაცოცხლებული ქვის გული
ჟღერს, როგორც კორიანტელი.

ქვა, მოწყვეტილი აქ კლდეებს,
ქვა კი არ არის - სიმია.
გარდასულ საუკუნეებს
ეტყვი: ეს თქვენი ღიმია.

აქ ბევრი სისხლი დაღვარეს.
მებრძოლი, ბევრჯერ მინახავს,
ჩუქურთმის ნატეხს საყვარელს
ომის დროს უბით ინახავს.

***
ქარი

მე ვწერდი... ამ დროს სევდიანი
შუაღამის ჩრდილი
ვარსკვლავთა გუნდში ხან იქ, ხან აქ
დასრიალობდა.
ქარი ხან სტვენდა, ხან სტიროდა
გულამოსკვნილი,
ხან გამოუთქმელ სივაგლახით
ჰკვნესდა... წვალობდა.
გული უსმენდა მას, ამ ქვითინს
გამოურკვეველს
და ოცნებობდა აუხდენელ
ფიქრ-მოგონებით;
ქარი კი ისევ ედებოდა
ქვითინით ტყე-ველს
და მჭკნარ ყვავილებს იტაცებდა
მოსხლეტილ ფრთებით;
თითქო იცოდა - ცარიელი
იყო ქვეყანა,
მისთვის არ იყო ამ სივრცეზე
თავშესაფარი.
მხოლოდ მე ვიყავ იმის მსგავსი
და იმისთანა
და მოწყენილ ხმებს მიტომ კვნესდა
სარკმელთან ქარი.
დასცხრი, გრიგალო! ყველაფერი
როდი დავკარგეთ,
რა ვუყოთ, გულში თუ სიამის
ჩურჩული მისწყდა?
რად დაგავიწყდა წყნარი ლოცვა
ქალწულის ბაგეთ,
და მოგონება დღეთა წარსულთ
რად დაგავიწყდა?

***
ქარი

თავგანწირული
მოჰქროდა ქარი
სისინით, შხამით.
კოკისპირული
წვიმა და ღვარი
მოვარდა ღამით.

მივდივარ. მკრთალი
სანთელი გაჰქრა
ჯერ ისევ გზაში;
ელვამ კლდეებზე
სინათლე გაჰკრა
და ჩაჰქრა მთაში.

იქ საარაკო
ქოხის საბური
ხომ არა სჩანდა?
არა! გორაკი
რამ უდაბური,
ელვამ გალანდა.

შორეულ სახელს
მე ვიჭერ სმენით,
ხმამ მიმიტაცა.
ვიღაც მეძახის
მშობლიურ ენით,
მეძებს ვიღაცა.

მაგრამ, ო, არა,
ეს მგლოვიარე
ქარი ცახცახებს.
მედგრად იარე,
აქ შენ არავინ
არ დაგიძახებს.

კოკისპირული
წვიმა და ღვარი
გადივლის ღამით.
თავგანწირული
ჩადგება ქარი,
ჰგრძნობდე სიამით!

***
ქარი ამწევი ფარდის

სიკვდილი პირად ოდენ ვიქნები,
მე ჩემ დემონებს
ვსთხოვ, რომ დახურონ ყველა წიგნები,
სადაც შენს იქით, სადაც შენს გარდა, არ ჩანს არავინ.
ერთი წამია ნგრევის შეგნება -
წამი ღვარული,
იქ სიბრალული სულს არ ექნება,
არც სიყვარული.
გონება ჩუმობს და ჯადოს ილეკს,
სხივს მომაკრძალებს;
მხოლოდ შორეულ თოვლიან ბილიკს
მივაპყრობ თვალებს.
მღვრიე ქუჩები, ხიდეები,
ნისლი, ზარები
ჩემს დაფიქრებას ხმაურობით
ფარავენ მარად;
იხტიოზავრის გაღვიძებას
ესადარები,
ოდეს ქარები გრიალებენ:
მსოფლიო ქყნარად!
თმაგაწეწილი ორატორი
მძაფრი ძახილი
მიეშურება აღელვების ზღვად და სამუმად.
ჯერ არნახული, ჯერ ართქმული,
ჯერ არსმენილი
ხმით გუგუნებენ მოედნები:
მსიფლიო, ჩუმად!
ხმა იყოლიებს ყტიბუნებზე
ამართულ ლანდებს,
უეცრად მასის გადარევა
ელვაზე ჩქარა
შესძრავს პეტერბურგს, ასწევა ლავრებს,
მანიფესტებს.
აღფრთოვანება, გაგიჟება, წყევლა, მუქარა
ჩემს თვალწინ მიდის შეღამების
ელიზიუმად...
წყნარად, მსოფლიო! წინ, მსოფლიო!
მსოფლიო, ჩუმად!

მაინც დავიმსახურე

მთვარემ ღამე გაათია, კრთება შუქთა დინება,
ღამის სამი საათია, შენ კი არ გეძინება.
გავაცურეთ სადღაც ნავი სავსე ლურჯ ექსცესებით,
შეგაყვარე კიდეც თავი ამ უბრალო ლექსებით.
ეფინება გზებს სიმებად ლალთა ცეცხლი, საყურე,
შენი კარგი გაღიმება მაინც დავიმსახურე.

***
ქარი არხევდა იტალიანურ შობის ხეს ტრიპოლისში

მოდის ახალი წელი,
თოვლით მოსილი ღამე,
მიწას ედება ცელი -
ფანტასტიური რამე...

ღამით ფერდობებს ფიქრის
ესხა ღვარი და თქეში,
აწ პროპელლერი მიჰქრის
და დუმილია ტყეში.

ამოზიდულო დილა,
მკრთალო დღიურო მთვარე!
ლურჯად ელვარებს სილა,
გაყინულია მხარე.

მე მეზმანება პალმა,
შობის ხეებში რგული,
ერთმა ბოროტმა რკალმა
მასზე დაჰკიდა გული.

იგი ხე არის თალხის
მწარე მირონის ცხება,
მშვიდობიანი ხალხის
მასზე ჰკიდია წყება.

გაწყდა მრავალი ტომი,
გული რკინის და თუჯის,
მოდის მსოფლიო ომი
და კონონადა ქუჩის.

მოდის მედგარი გრდემლი
ცეცხლით, ტყვიით და რღვევით.
ვის არ უგრძვნია ცრემლი
შობის ხეების რხევით?

მიწა მოიცვო ალმა,
თოვლიც მოვიდა თეთრი.
ფანტასტიური პალმა
სდგას შემკობილი ცხედრით.

სული ომებით ბოდავს,
სული სავსეა სისხლით,
კაცთა თვითეულ ცოდვას
ითვლის თვითეულ მისხლით.

რა საჭიროა თალხი,
თუ უგულოდ და ძალათ
მშვიდობიანი ხალხი
დაემსგავსება ჯალათს?

ვისაც უნახავს ნისლი
და არ ჰქონია სახლი,
მას გულიდან სჩქეფს სისხლი
და სისხლს ულოკავს ძაღლი.

გაფითრებულო დილა,
გაფითრებულო მთებო,
ცას გადასცილდა ლილა
და ნისლიანი თებო.

***
ქარი მოგონებათა

აგვისტო. თბილი სამხრეთის ქარი
შენს ლაჟვარდოვან მანდილში ჰქროდა;
ისმოდა შორი რაშო-და შოდა
და კრიალებდა მზიანი დარი,
როგორც ცოცნება უშორეს დროთა.
თითქო ქალწულმა პირველად სცოდა
და სინანულის დაგუბდა ღვარი...
ზღვა იყო წყნარი.
თითქო ფენობა ზურმუხტის რტოთა,
ცის დასავლამდე უსიზმროდ მდგარი,
უსმენდა ჩანგებს და მოელოდა;
შორს, ძალიან შორს მოჩანდა ქარი,
მე შენ გკოცნიდი და გული თრთოდა;
ზღვა იყო წყნარი.

***
ქარი მღერის თავისუფალ ხეტიალს

მე გავიარე იდუმალი სამოთხის ახლო,
თავს დამცქეროდა ღამის ტატნობი,
გზა იყო ცვარით გადანადნობი,
სული უბინო და უმოსახლო.

ფიქრების გამო სხვისა და სხვისა
ქვეყნების ახალს ვუცქერდი ტრიალს,
მოქროდა ქარი მიწის და ზღვისა
და თავისუფალს მღერდა ხეტიალს.

***
ქარი ქანაობს ქნარად

ჭკნება ვარდები რგული,
ქარი ქანაობს ქნარად,
არ გამრთელდება გული?
წყნარად, წარსულო, წყნარად.
ცაზე ნელდება რული,
ფერად ძოწ-აბრეშუმად -
არ გამრთელდება გული?
ჩუმად, წარსულო, ჩუმად.

***
ქარი ქრის...

ქარი ქრის, ქარი ქრის, ქარი ქრის
ფოთლები მიჰქრიან ქარდაქარ
ხეთა რიგს, ხეთა ჯარს რკალად ხრის
სადა ხარ, სადა ხარ, სადა ხარ.
ისევ წვიმს, ისევ თოვს, ისევ თოვს
ვერ გპოვებ ვერასდროს, ვერასდროს
შენი მე ხატება დამდევს თან,
ყოველთვის, ყოველ დროს, ყოველგან
შორი ცა ნისლიან ფიქრებს ცრის,
ქარი ქრის, ქარი ქრის, ქარი ქრის.

***
ქარით დატირებული

ქარით დატირებული, უნუგეშოდ შთენილი,
მიფრინავდა ფოთოლი, ხიდან გადმოცვენილი.
და სტიროდა მიდამო, იძრცვნებოდა ტყეები,
და სცურავდნენ, სცურავდნენ ღრუბელთ სიშორეები

შემდეგ თოვლი მოვიდა და, ვით სულს მოტივტივეს,
შევაჩვიე სიცივე ჩემი გულის სიცივეს.
ახლა თოვლში ჩაფლული, უნუგეშოდ შთენილი,
იყინება ფოთოლი, ველად ჩამოცვენილი.

***
ქარის პირდაპირ

ის, რაიც წელთა სვლაში ჩაერთო,
ის, რამაც ჩაჰკლა ყრმობის არია,
ის მოღრუბლული სემინარია,
ის დღე, უშუქო და უხავერდო,
ის სევდიანი რხევა ჰაერთა,
ის, რაც დაგვმართა საერთო ჩაგვრამ -
შენაც გეხება თანაბრად. მაგრამ
სთქვი: აწ მე და შენ რა გვაქვს საერთო?
კვლავ ჩემთვის - ზევით - უგულო ცაა,
და წინ, არარა ნუგეშის მცემი...
გემიც დაიძვრის, აჰა, საცაა,
აჰა, საცაა დაიძვრის გემი!
დაიმსხვრა გემთა სხვათ წინაერდო.
გვირგვინი ზეცის არ გაბარია:
მეფე მეფეთა - ეს ზღაპარია,
ოცნებათ სხვათა და სხვანაირთა.
შენ უდაბნოებს აჩენდი, ღმერთო...
გათავდა! აწი ვერავის დაჰკრავ,
ჯვარზე იმგვარად ვეღარ გააკრავ...
ბედო, მე და შენ რა გვაქვს საერთო?
არა სასტიკი და გულდამწყვეტი
არის შეხვედრა შენი და ჩემი.
გათავდა! დადგა დრო გადამწყვეტი:
აჰა, საცაა დაიძვრის გემი.

მაშინ ჯამბაზთა, მაშინ გაერთა
ყალბი შუშები სჩანდა მინანქრად.
რისთვის გაშალე საომარ აფრად
უნელებელი რბევა შაირთა?
ჩაშლილი ხიდი რამ შეაერთა?
წინაშე ყველა კაცთა და ერთა
მოგხვდა? იგრძენი? ხომ მოგხვდა მაგრად?
ეხლა მე და შენ რა გვაქვს საერთო?
ეხლა რას მისდევ გემს ნაპირ-ნაპირ,
სად ლურჯი კლდეა და მწვანე თხემი?
ქარის პირდაპირ, ქარის პირდაპირ,
ქარის პირდაპირ სწევს ჩემი გემი!

***
ქარიშხლის შემდეგ

სად კაეშანი ისევე მეფობს,
სადაც კვლავ დარჩა ძველი იარა,
იქ ქარიშხალმა გადაიარა,
იქ ქარიშხალი მწარედ გმინავდა:

ჰკვნესდა, ჰკიოდა და დაფრინავდა
კიდითი-კიდე - ვით ბელზებელი.
რა დარჩა შემდეგ? ისევე ძველი
უკურნებელი და მწვავე წყლული.

და მწარე ფიქრით გარემოცული
მივჩერებივარ ცისა დასავალს,
ვისმენ მიდამოს თავგადასავალს
სიჩუმეში მყოფს, სიჩუმით ნათქვამს.

ყოველ ობოლ წუთს, ყოველ ობოლ წამს,
ტყეს მიმკვდარებულს და თმაგაწეწილს,
რტოებს, ქარიშხლით ასე დალეწილს
განმარტოებულს ვავედრებ საფლავს.

სულს ის მიშფოთებს და გულსაც ის ჰკლავს,
რომ ამ დუმილში ყოფნა ვერ ილხენს,
თუ ქარიშხალიც არ გადაიფრენს,
სანამ სიკვდილი ქვეყანას ჰფარავს.

***
ქარმა ბუდიდან ყვავის ბახალა

ქარმა ბუდიდან ყვავის ბახალა
ზაფხულის ტყეებს გადაახალა.
ისმოდა ხმები ახალ-ახალი,
ტყე ტაძარივით იყო მაღალი.

ველად ბალახი იყო კეცილი,
როგორც სიმშვიდე და სარეცელი,
ტიროდა მწარედ ყვავის ბახალა,
ქარმა ტყეებს რომ გადაახალა.

ატყდა ქუხილი, გავარდა მეხი, -
გაეხმაურა ტყე მეხის ტეხილს,
ხევში, ხრამებში, ატყდა ხარხარი
და წამოვიდა წვიმა ჩქარ-ჩქარი.

***
ქაჯები, ალები, ჭინკები

გაჰქრა ლანდების ქარი მრავალი:
ხარხარით ტბიდან ამომავალი,
ალი მომაღლო.

ქაჯებს არ მალავს მსუბუქი ჯაგი,
მგზავრებს არ უცდის სული ვერაგი
მდინარის ახლო.

ჭინკები მცირე ეშმაკის ტანის,
დასაბამიდან მტერნი წმინდანის,
არ იჩქარიან,

და არ დაჰქრიან, როგორც ზღაპრები,
ცოცხები, ბზები და თავსაფრები
ღამეს მთვარიანს.

ფრთიანთა გროვა იღლიის წამლით
არ ტირის სოფლად ნაპოვნ ფეშტამლით,
როგორც გოგონა.

და ავი თვალის შელოცვით მკვდარი,
არ უცქერს, როგორ ელავს საყდარი -
ჭიაკოკონა.

უჟმურთ ჭაობში ცვრით დანამული
აღარ გაისმის ეს ჟრიამული
გაჰქრა შაბაში!

არ სწვავენ ფიჭვებს, არ სცემენ ზარებს,
გამტყდარი ზარი არვის აზარებს
სადღაც შორს, მთაში.

გათენდა, მორჩა. დაიწყო დილამ
სხივების თოვა

და გაიფანტა უსივრცობაში
ჭინკების გროვა...

***
ქებათა ქება ნიკორწმინდას

მაქვს მკერდს მიდებული
ქნარი, როგორც მინდა.
ჩემთვის დიდებული
სხივი გამობრწყინდა.
მკვიდრად ააშენა,
ვინაც ააშენა
და ცით დაამშვენა
დიდი ნიკორწმინდა.

გზნებით დამკარგავი
გრძნეულ ჩუქურთმებით,
ქარგით დამქარგავი
ნაზი შუქურთმებით,
ნეტა ვინ აზიდა,
ან როგორ აზიდა,
რა ხელმა აზიდა
მაღლა ნიკორწმინდა!

რა განძი გვქონია,
რა მხნე, რა მდიდარი,
ჟღერს ქვის ჰარმონია -
დარობს რამდი დარი.
კარგად გამოჰკვეთა,
ვინაც გამოჰკვეთა,
სიბრძნით გამოჰკვეთა
მძლავრი ნიკორწმინდა.

აქ რომ თაღებია,
სვეტთა შეკონება,
ისე ნაგებია,
სიზმრის გეგონება.
ნეტა ვინ ააგო,
რა ნიჭმა ააგო,
რა მადლმა ააგო
სვეტი - ნიკორწმინდა!

ვგრძნობ, ვით დიადია
თორმეტი სარკმელი,
ხაზებში ანთია
ცეცხლი მისარქმელი:
ნეტა ვინ აანთო,
რომ გრძნობით აანთო
და წლებს გადაანდო
ნათლად ნიკორწმინდა!

ხვეულთ დიადება
ვხედავ - რა უხვია,
დრომ მას დიადემა
კრძალვით შეუხვია.
ნეტა ვინ მოჰქარგა,
და როცა მოჰქარგა,
შიგ მიჰკარგ-მოჰკარგა
გზნება - ნიკორწმინდა!

მკვეთრი და მოქნილი
ხაზთა დასრულება
არის ამოდქმნილი
ნატვრის ასრულება.
ეს ის სიმკვეთრეა,
ეს ის სიმდიდრეა,
რაითაც მკვიდრია
ძეგლი - ნიკორწმინდა!

შენის სულმნათისად
ასვლა ეროვანი:
ყელი გუმბათისა
მაღალღეროვანი,
ცამდის აღერილი,
ნებით აღერილი,
სათნოდ აღერილი,
გშვენის, ნიკორწმინდა!

მზერა ქართულია
სივრცის დაუნჯებით,
თვალი გართულია
ფრთიან ფასკუნჯებით:
ფრთები, ფრთები გინდა,
კიდევ ფრთები გვინდა,
გინდა დაეუფლო
სივრცეს ნიკორწმინდა!

შენ ფრთამოღუღუნეს
ჟამთა სიმაღლეზე,
ჩვენი საუკუნე
გიცავს, უახლესი.
მძლავრი ხელოვნება,
ხალხის ხელოვნება -
ბრწყინავს საქართველოს
ქებად ნიკორწმინდა!

***
ქვეყანა გაცვდა, ვით...

ქვეყანა გაცვდა, ვით ძველი გროში,
უდაბურებად იქცა სოფელი,
ნუ გაოცდები, რომ ასეთ დროში
მცირე ბედისაც ვარ მადლობელი.

შეიძლებოდა, მქონოდა სული
კეთილი, ნაზი, როგორც დობილი,
მაგრამ ცხოვრება არაა სრული,
მცირე ბედისაც ვარ კმაყოფილი.

ვით შეიძლება იქნე ლამაზი,
როცა სიტლანქე მოდის მგმობელი,
დროა დავტოვო ფიქრი ამაზე,
მცირე ბედისაც ვარ კმაყოფილი.

საშინელება, სიბნელე, გესლი,
დემონიური ცეცხლის პროფილი,
ბოროტო, სუნთქვა ნუ გამიძნელე,
მადლობელი ვარ, ვარ კმაყოფილი!

***
ქვიშა ზღვისპირად

ოქროს მაგონებს ქვიშა ზღვისპირად,
ცა ბრწყინვალეა სადაფისფერად,
და იკარგება ქვიშა თანდათან,
სიცოცხლე, შუქი განთიადიდან.

***
ქიმერა

ყომრალ ღრუბლებში
ორიოდ წამით,
მიმსგავსებული
ცისფერ ფაიფურს,

სიღრმით სინათლე
მოიჭრა ღამით,
რომ ისევ ყომრალ
ფრთით დაიბუროს.

ასეთი იყო
შუქი ნოტრ-დამის,
სად ყრუ ქიმერა
ჰგავდა კენგურუს.

***
ქიმიურ საგნებთან

მე არ მოვდივარ
ქაღალდის ჰაერიდან,
შპალერებიდან, ან
ვარიეტედან
საბანმოხურული.
მე მუდამ ახლო ვიყავ
ასაფეთქებელ მასალებით
სავსე საწყობთან.
მიყვარდა ყოფნა ქიმიურ საგნების
მახლობლად.
სადაც ბორგავდა გაზი
და ყველაფერი მზად იყო
აფეთქებისთვის.
არასდროს მარტო
მე არ ვყოფილვარ:
ჩემს გვერდით იყო
წვიმა და ქარი.
ისეთ სიშორეში,
სადაც ვერ წვდება
კვალდაკვალ მსრბოლი
პროჟექტორიც კი.
ჩემთვის უცხოა:
სად ყრია ეს ლეშები?
საიდანა სდის გახრწნის ასეთი
საზიზღარი სუნი?
მე არ მოვდივარ
ქაღალდის ჰაერიდან.

***
ქრისტე

მწარე ბრძოლის ცეცხლ-ალმურში ელვარებდა ჩემი ხმალი,
მე არ მრწამდა ამ ბრძოლაში გაკითხვა და ცოდვა-ბრალი.
და სადაც კი ხელჩართული მწვავდებოდა კაცთა ომი,
როგორც ლომი, მე ვიბრძოდი, ცეცხლისა და სისხლის მდომი.
ყვავილოვან სიყმაწვილის რომ დამიჭკნა ია-ვარდი,
მე მწყუროდა სისხლის ღვრაში ჩამენთხია გულის დარდი.
მაგრამ ერთხელ, როცა ველად მე გარს მერტყა მტერთა ჯარი,
მწარე კვნესა შემომესმა, გულის სიღრმით ამომსკდარი.
დაჭრილი და ძალმიხდილი ბრძოლის ველზე ეგდო მტერი,
სისხლი სჩქეფდა და ერთოდა მტვერში სისხლი, სისხლში მტვერი.
და რა უნდა მომხდარიყო, რომ მომეკლა ეგ მტარვალი?
მე ავთრთოლდი, ავკანკალდი და ვიშიშვლე სწრაფად ხმალი.
მაგრამ ამ დროს, ქრისტევ, ქრისტევ, წინ დამიდგა შენი ჩრდილი,
მზის სხივივით ანთებული და ჩრდილივით მოწყენილი.
და ეგ სახე, შენი სახე, სახე მშვიდი, სახე მტკბარი,
სათნოება-მწუხარებით მიცქეროდა განამწარი.
საყვედურით მიცქეროდენ მე თვალები მწველი შენი
და მკითხავდენ, თუ რათა ვკლავ, ან მკვლელად რად შევიქენი?
შეიბოჭა ჩემი ლტოლვა, განადგურდა ფიქრი ლაღი,
ძირს დავუშვი სწრაფად ხელი და დავყარე იარაღი.
მივატოვე ბრძოლის ველი, გადვიარე ტყე და მთები...
და მას შემდეგ მოღალატეს მეძახიან მეგობრები.

***
ქრონიკა ერთი დღის

თოვლჭყაპიანი ქარი,
სამი სიკვდილი - ღამის,
სადღაც ხმაურობს მტკვარი,
აი პორტრეტი სამის.

გზები ცივი და სველი,
ელექტრონების შხამი,
მიწერ-მოწერა ძველი
და უბედური წამი.

დღის არ გეღირსა ნახვა.
უბედურება. სისხლი.
მწარე წელიწადს გაჰყვა
ზედმეტ ცხოვრების ნისლი.

***
ქსენძიც ამბობდა...

ქსენძიც ამბობდა: „ვარსკვლავთა ზევით
არისო მხარე
სამოთხისგვარი.
თავბრუდამხვევი, როგორც ოცნება,
როგორც სიზმარი.
ყველა ჩვენგანი იყოო როსმე
იმ საიდუმლო, უცხო მხარეში
და რომ არ გვტოვებს მის მოგონება,
მიტომ ვდნებითო სიმწუხარეში.
მაგრამ როგორც კი გავცილდებითო
ხილული ქვეყნის იდუმალობას,
გავა, გაჰქრება ეს მწუხარება
და მოგონების უსახო გრძნობა.
სული ჰპოებსო სულთან სიყვარულს
და მეგობრობას
ტკბილ ცრემლთა ფრქვევით,
არ დაერიდოთ არც ომში სიკვდილს,
სამოთხე გელისთ ვარსკვლავებს ზევით“.
ამგვარად ქსენძმა ვარსკვლავთა მხარეს
ზევით და ქვევით დიდხანს უარა.
ქსენძი:
რაცა ვთქვი, ხომ მართალია?
მასსა:
ო, გველო! ო, მატყუარა!

***
ქუჩა

ქუჩა პოეტად დარჩა
ოცდაათიან წლებისა,
გაცვეთილი აქვს ლანჩა,
დარჩა კანი და ძვლები
ცისარტყელების რიგი
ზამთრით ახარებს ნელი.

ო, შეშლილია იგი,
თუ - წინასწარის მთქმელი?
უგზოობაზე ჩივილს
ისმენს ოცნება მწირი,
და ისევ უცნობ ტკივილს
გრძნობს უდროობის გმირი.

***
ქუჩაზე

პატარა პირუტყვებივით ჰყრია ბავშვები
ზამთრის ქუჩებში.
პირუტყვებს რამე მაინც ფარავს,
ბავშვებს - არა რა.
ხბოს რომ ბოსელში შეაგდებენ
ამ ცივ ზამთარში,
მას თვალებჭროღა გვერდს ეყოლება
ძვირფასი ძროხა:
მაგრამ ბავშვებსაც ნახირობით უყვართ ცხოვრება.
აი, ქუჩაზე ეტლს მიათრევს
ფაშატი ცხენი,
იცის იმ ცხენმაც, რომ დახვდება
სითბო და თივა.
მოხსნიან ლაგამს და საპალნეს,
მისცემენ თოფრას.
ასე არ ოცნებობს პატარა მაწანწალა,
ამოწუმპული და უფერული;
იგი ეხლავე არის მშიერი მგელი,
იგი ეხლავე არის ლაქუცა ძაღლი.
სნეული ბავშვები,
კატის კნუტებივით ღამით მიყრილი
თოვლიან ქვებზე,
ოცნებობენ მკვლელობაზე,
სისხლზე და ცეცხლზე.

***
ქუჩის მომღერალი

მან ეზო-ეზო
კარიდან კარად
ბევრი ლამაზი
სიმღერა ხარჯა,

მაგრამ არავინ
ჩასთვალა არად:
მას ძონძი მოსავს,
მდიდრებს კი - ფარჩა.

ქამანჩა, ქმნილი
ცრემლების ღვარად,
აი, სულ - რაც მის
ცხოვრებას დარჩა.

***
ქუხილო, გელით!...

ქუხილო, გელით!
შენთან ვიბრძოლებთ,
გამოექანე,
ზვირთი დასძარი!
გვახსოვს: დილით მზე
ამოდიოდა,
მკვდარი მზე, შენ კი
ამოასწარი!

***
ღამე

მწუხრმა სიბნელის ზეწარი
ქვეყანას გადააფინა,
ნიავმა წაისისინა
და შორს ბულბულმაც დასტვინა.
ვარსკვლავთა გუნდმა ცის სივრცე
აანთო, ააკაშკაშა...
და აღგზნებულმა მთვარემაც
სხივები შეათამაშა.
შავო ფიქრებო, ნუთუ არც
აქ არ მასვენებთ წამებულს,
რად გინდათ, ბოლო მომიღოთ
იჭვნეულს, განმარტოებულს?
რად გინდათ, მუდამ, ყოველთვის
შხამით ამივსოთ წუთები?
ეყოს სულს, თქვენგან წამებულს,
საწამლავისა წვეთები!
სად არის შველა, ვინ მომცემს
ხელსა მეგობრულს, ვინ მიხსნის?
სად არის სახე უმანკო
ჯერ ისევ ნორჩი სიცოცხლის?
რა ვუყო, მარტოდ შთენილმა
ვერ ვპოვე სატრფო გულისა,
არსად ჩანს ტკბილი ნათელი
შუქმფრქვეველ სიყვარულისა!
რა ვუყო, ბედით ტანჯულმა
სად ვპოვო თავშესაფარი?
ოჰ, მტანჯავს, შავო ფიქრებო,
თქვენი ჩურჩული საზარი...
ღამეა... ცისა კამკამში
კაშკაშებს სავსე მთოვარე,
ვარსკვლავნიც იღიმებიან,
ღამის დუმილში თვლემს არე.

***
ღამე დღეს შეხვდა

ღამე დღეს შეხვდა, აღდგენილს მკვდრეთით,
და გადაჰკოცნა აღმოსავლეთით!

დილით გაწითლდა მორცხვი სახე დღის,
მას შემდეგ იგი ღამის ჩრდილს უფრთხის.

ასე, მე მახსოვს კოცნით ნაალი
შენს ღაწვთა ეშხში წითელი ხალი.

პატარა ხალი, სულ უეცრად რომ
დააჩნდა სახეს და წაშალა დრომ.

კოცნების გროვით გადიდდა ხალი,
ბაგეს ძლიერი სცემს ნაპერწკალი.

მოედო - ასე თვით უმაღლეს მთებს
ავრორა ძლიერ ცეცხლით აანთებს.

და შემდეგ ოხვრით უგონებს გზნებას
განცდილ უდიდეს ბედნიერებას.

ღამე დღეს შეხვდა, აღდგენილს მკვდრეთით,
და გადაჰკოცნა აღმოსავლეთით!

***
ღამე ხეობაში

თეთრი და მზიანი გათავდა დღეობა.
ახალი გრიგალი მთებიდან ტრიალებს.
ლანდები გვიანი ავსებენ ფიალებს,
სივრცეა მაღალი და სულის ტყვეობა.
იალებს და ჰქრება და ისევ იალებს.
ასე რომ ჰკივიან, რა უნდათ ტიალებს?
მომაკვდავ დემონის ხრიალით ხრიალებს
გრძნეული ხეობა...

***
ღამევ, რა მოგივიდა?

ო, ყოველდღე მზეები
ქიმერებში ვარდება,
ქარავანი დღეების
მძიმედ მიემართება.
ის ოცნებაც ქაოსის
ნაპირამდე მივიდა,
ღამევ, რა მოგივიდა?
ქარო, რა გემართება?

***
ღელავდენ...

ვარდებში ღელავდენ ლამაზი ქალები,
მათ უყვართ ჩურჩული და მიეთ-მოეთი...
ამბობდენ: ამურებს ვერ დაემალები,
თუნდ იყო პირველი და დიდი პოეტი.

ძვირფასო ქალებო! არ მოგერიდებით,
ერთს თქვენგანს ეკუთვნის სულ ჩემი წიგნები.
ნეტავი დამათრო მის ბროლის თითებით,
პირველი და დიდი გენია ვიქნები!

***
ღვინისფერო მდინარევ!

მიდიოდი ველად, როგორც
ღვინისფერი მდინარე,

რომ მოვედი სიახლოვეს,
თავი მოიმკვდინარე.

გაიღვიძე! - გულზე გედვა,
რაც არაფერს აქ არ ჰგავს;

ერთი შენი გამოხედვა
ათას ხედვას დაკარგავს.

***
ღვინოს დააბრალებენ

სადაც უნდა მივდიოდე
უცხო ქვეყნად მარები,
უკანასკნელ შვიდიოდე
წლის თან მომდევს ქარები.

სადაც უნდა შევიარო,
ღვინოს დამაძალებენ,
მწუხარება ვერ დავფარო:
ღვინოს დააბრალებენ!

ო, ძვირფასო! ჯვარზე მაგეს.
გაქრა გიჟი ოცნება.
ვკოცნი, ვკოცნი მე შენს ბაგეს,
მაგრამ რა მეკოცნება?

***
ღრმა მწუხარება აღარც მანებებს...

ღრმა მწუხარება აღარც მანებებს
ისევ უფსკრულში გადაქანებას.
როდემდე ვივლით
ასეთ ტკივილით?
როდემდე უნდა მივყვეთ ზმანებებს?

ყოველდღიური სიზმრების ნატვრით,
ერთ თეატრიდან, ან სხვა თეატრით,
როდემდე ვივლით
ასეთ ტკივილით
ან წარსულ დღეებს რატომ შევნატრით?

სარაჯიშვილი როცა მღეროდა,
მას ის სიმღერა ბედათ სწეროდა,
როდემდე ივლით
ასეთ ტკივილით,
შემოდგომისნო ჩრდილნო წეროთა?

შემოეფინა გულს კოცონებად
და დასწვა ძველი თავმოწონება,
როდემდე ივლით
ასეთ ტკივილით,
შემოქმედებავ, აზრო, გონება?

უბრალოებავ წარსულთა წამთა,
ის აღარა მწამს, რაც წინათ მწამდა,
როდემდე ივლით
ასეთ ტკივილით?

***
ღრუბელს

ოჰ, ნუ დაახშობ მზის სხივებს,
სულს ნუ ამოხდი გაზაფხულს.
ნუ გადააჭკნობ ტურფა ველს
ციურ ცრემლებით დანამულს.
სიცოცხლის მკრთალი აჩრდილი
გულს ტალღასა სცემს მწუხარეს.
ამკობდა მინდვრის ყვავილი
ობლად მიგდებულ სამარეს.
დღეს ის ცრემლებს ღვრის.. იტანჯვის,
ემშვიდობება მთა-ბარსა,
საფლავის გვერდით თვითონ თრთის,
თვით ეძებს მყუდრო საფლავსა.
ნუ წარიტაცებ ნაზ ყვავილს -
ნორჩია, ტურფად გაშლილი,
სიყვარულისთვის გულ-გახსნილს
უღვთოდ კლავს შენი აჩრდილი.
რად? რისთვის? განა სიყვარულს
თან უნდა სდევდეს სამარე?
ახ... ეყო ტანჯვა სულს და გულს,
მაკმარე დარდი, მაკმარე!

***
ღრუბლები ოქროს ამურებით

ღრუბლები ოქროს ამურებით დასახლებული,
ვეზუვის ფერფლი!
თვალი იკარგება სივრცეთა უნაზეს
გრადაციებში,
უფრო უნაზეს, ვინემ შტიაციატო
ფლორენციაში,
სადაც უძველეს ხელოვნების ყველა ფერებში
ფეთქს ნაპერწკლები:
ნახატი ვაზების,
სასანთლეების,
საცეცხლურების და კანკელების.
ამ საღამოში განისვენებს
მშვიდი სინათლე
სავსე უდიდეს მწუხარებით
და სიყვარულით.
ამ წიგნის ფურცლებში
დაჰქრის მისი
სასახლის ლანდი.
და
საქართველო!
შენ მოვალე ხარ, რომ ნატრობდე
ჩემს მეგობრობას
უფრო მხურვალედ -
ვინემ მე შენსას!

***
ღრუბლები ჰგვანან ამღვრეულ ტვინებს

ღრუბლები ჰგვანან ამღვრეულ ტვინებს,
ციდან ცრემლები მოდის ჩაფებით.
გრგვინვა ციდან ცით მიაგვირგვინებს
ელვას - კივილთა აკიაფებით.
განრისხებულა თვითონ ზევესი,
დორბლმორეული თეთრი მელანით.
დაკარგულია გზა მოხევესი...
ბნელდება. ღამე. მიეშველენით.

***
ყანები

გამოჩნდა რხევა მაღალი ტანის,
ნამგალით მკლავზე, მავალი ობლად,
მისი სიმღერა ხმა არის ყანის,
სადგურის ახლო მივარდნილ სოფლად.
სიმღერა სულით ემშვიდობება
გადამწკრივებულს ზღვისკენ წეროებს,
მზე ეხუჭება, როგორც ობობა,
ნაზად დაქსელილს ხის კენწეროებს.
სულმა არ იცის რა არის მონა,
გზებზე ნახირი ისევ ბრუნდება.
კრავებს მირეკავს სოფლის მადონა.
მადონა ქოხებს დაუბრუნდება.

***
ყვავილები

ყვავილებისას გვირგვინებს ვწნავდი,
სატრფოს საფლავზე მიტანა მსურდა...
უცებ ნიავმა წამომიქროლა...
რისთვის წამართვა, რისთვის შეშურდა?

მინდვრად ყვავილთა კონა შევკარი,
ჩემთვის გვირგვინის შეკონვა მსურდა,
ოცნება იყო... და სინამდვილემ
ესეც წამართვა, ესეც შეშურდა.

კუბოს ფიცრები ყვავილით მოვრთე,
გულში კაეშანთ გუნდი აცურდა...
სიკვდილს ვეძებდი, ის არსით სჩანდა...
ყვავილიც ჩემთვის მას შურდა, შურდა.

ბუნებავ, ტრფობის წმინდა ყვავილი
რომ დამაბარე - ვერსად ვერ ვპოვე,
ბედნიერება ჩემთვის არ არის,
ბედკრული შვილი გამომიგლოვე.

***
ყვავილები - წუთები

სიზმარში ვნახე: ყვავილებს ვკრეფდი,
თეთრ-თეთრ, ლურჯსა და წითელ ყვავილებს,
ვუფრთხილდებოდი, როგორც ნატვრის თვალს,
მათ სუსტ ღეროებს, მათ ობოლ ღილებს.
დავაწყე იგი იმ ადგილებზე,
სადაც სიკვდილის მეფობს ნავარდი...
და როცა დილით გამომეღვიძა -
იქ აღარ იყო არცერთი ვარდი.
ნეტარ წუთებით მთვრალ სიყმაწვილის
ბედნიერ დღეებს ავსებულს ჟინით
ვუფრთხილდებოდი ჩემს გაზაფხულზე,
ვმოსავდი ნატვრის ფარჩა-გვირგვინით.
დავიმახსოვრე მე ეს წუთები,
ეს გაზაფხული ნაზი, სათუთი.
გამოვერკვიე შემოდგომაზე -
მე აღარ დამხვდა არცერთი წუთი.

***
ყვავილები და ღვინო

წყნარზე წყნარო მზე და ღვინო,
შვების წყაროვ. მზე და ღვინო,
მე მთვრალი ვარ სიყვარულით.
არ დამცარო, მზე და ღვინო,
მშვიდად, წყნარო:
შვების წყარო,
არ დამცარო, მზე და ღვინო,
მე არ მინდა მზე და ღვინო,
წყალი წმინდა, მზე და ღვინო,
უცხოელი არ გეგონო,
მე ვარ კინტო - მზე და ღვინო.
მე არ მინდა
წყალი წმინდა,
მე ვარ კინტო, მზე და ღვინო.
შენში არი მზე და ღვინო,
ყოფნის არე - მზე და ღვინო,
ყვავილებიც, ეშმაკებიც
და სამარეც, მზე და ღვინო.
შენში არი
ყოფნის არე
და სამარეც - მზე და ღვინო.
ნამდვილ სუფრას - მზე და ღვინო,
არის უფრო მზე და ღვინო,
სიკვდილამდე აღტაცებას
ესაუბროს მზე და ღვინო.
ესაუბროს,
როგორც უფროსს,
ქართულ სუფრას მზე და ღვინო.
ეტყვის ყველას მზე და ღვინო
სადღეგრძელოს, მზე და ღვინო,
იყოს მრავალჟამიერი
საქართველოს მზე და ღვინო.
ეტყვის ყველას
სადღეგრძელოს
საქართველოს მზე და ღვინო.

***
ყვავილების ქალი

როგორც საღამო მკრთალი,
დგას ყვავილების ქალი,
ელავს ჩამავალ მზეში
იაგუნდი და ლალი.
თვალწინ ეშლება მცხრალი
სასაფლაოთა კვალი,
აი, სამარეთ წყება
და დახუჭული თვალი.
აი, ოდესმე მთვრალი -
ეხლა ჩამქრალი ალი,
აქ განისვენებს რწმენა,
სწუხს ყვავილების ქალი.
სწუხს ყვავილების ქალი,
სწუხს ყვავილების ქალი,
ხედავს დამარხულ იმედს
და ებინდება თვალი.
იყო მარადის მკრთალი,
მისი ცოდვა და ბრალი,
აქ ძველი ხანა მოკვდა;
სწუხს ყვავილების ქალი.

***
ყვავილებს თეთრებს

შურით იფარებს ანგორის ქურქებს,
თვალს იმედი აქვს თოვლის დადნობის, -
ყვავილებს თეთრებს, ყვავილებს ურგებს
ამაოდ ისვრის უბე ტატნობის.

მთიდან ჩამოდის ასრქა, ასთითი,
უფარებელი და უთმო ცხვარი.
ხევებზე ხევებს გადააზრდიდი -
ფანტასტიური ხუროთმოძღვარი.

იელვებს შუქი - სამართებელი,
ხევებში გდია თეთრი საყელო,
ვიღაც სიკვდილის დამმართებელი
დგას უცნაური და უსახელო.

***
ყვავილთ სული მოგიპარავს...

ყვავილთ სული მოგიპარავს,
ზღვისგან - გულის მღელვარება
ნიავისგან - სიხალისე,
ციდან - თვალთა ელვარება,
თოვლისათვის - ეგ სითეთრე,
ყვავილისგან - მორცხვი ვნება,
არწივისგან - სიამაყე,
ალვის ხისგან კი შვენება.
და ვინც ისე მიეცემა
ცივ სამარეს დადუმებულს,
რომ ვერასდროს ვერ გამოთქვამს
ფიქრებს გულში დაგუბებულს
ვინც ვერასდროს ცხოვრებაში
შენს ალერსს ვერ ეღირსება,
ვერ გაიგებს - რაა ყოფნა,
ვერ გაიგებს - რაა შვება.

***
ყვავილს

გაზაფხულისა ველთა შვენებავ,
ყვავილო ნაზო, ყვავილო მჭკნარო,
არა, არ მინდა ხელი შეგახო,
არ მინდა ასე დაგასამარო.

შენ უჩემოდაც ზამთრის ქარბუქი
გაგანადგურებს, მოგიღებს ბოლოს,
საკმარისია ხეობის სიომ
ოდნავ შეხებით გამოგიქროლოს.

გხედავ და ვფიქრობ, როცა შენს ახლო
ღეროს აქანებს ნიავი ფრთხილი,
რა უფრო ადრე ჭკნება და ჰქრება -
საყვარლის ტრფობა თუ ეგ ყვავილი?

***
ყვავის სიმღერა

რომელი ფრინველია ყველაზე ლამაზი?
ჩემი ბახალა!
მე, ყვავი, ვმღერი ყველგან ამაზე,
ჩემი ბახალა.
შენს ჩხავილს ყველამ დაუჯეროს,
ჩემო ბახალა.
თოვლში მოგიყვანს ზაფხულის ყვავილს
ჩემი ბახალა.
ვინ არის ყველაზე ფაქიზი და ნაზი?
ჩემი ბახალა!
რომელი ფრინველია ყველაზე ლამაზი?
ჩემი ბახალა!

***
ყველა საქმეები

ყველა საქმეები მივეცი ნიავქარს,
ყველა საქმეები მივეცი ქაოსებს,
ვარ თავისუფალი.
მახარებს მხოლოდ მზიანი დღეები.

ყველა საქმეები მივეცი ნიავქარს
ყველა საქმეები.
სალამი მსუბუქ ქნარს,
სალამი ცინერარს.

ყველა საქმეები მივეცი ნიავქარს,
ყველა საქმეები
წყალს მივეც მდინარეს.

***
ყველა შანდალში ჩაჰქრა სანთელი

ყველა შანდალში ჩაჰქრა სანთელი,
ვინ იწყევლება და იკრულება?
მე, ის, დემონი, შენ, ჟრუანტელი,
ჩვენ სისხლით დავდეთ ხელშეკრულება.

ყველა შანდალში ჩაჰქრა სანთელი
და სიბნელეა გადარუხილი,
გავარდა მეხი, ხარობს ქუხილი
და დემონების კორიანტელი.

ქალაქი ხმათა, კვეთა-ცელვათა,
ის, დღევანდელი და წინანდელი...
და როს დაწყნარდა ქარი ღელვათა,
უცებ აენთო ყველა შანდალი.

***
ყველა წითელარმიელი იდგეს, როგორც ლომი

თუ რომელიმე სასახლეს აგებს,
რომლის სიმაღლე არის ზღაპარი,
როცა ქუჩაში ღარიბ-ღატაკებს
არ გააჩნიათ თავშესაფარი,
მილიარდერი აგებს თეატრებს,
რომლით ბრჭყვიალებს მთელი ევროპა,
როდესაც მუშებს ქუჩებში ათრევს
გაუგონარი უმუშევრობა.
მილიარდერი ააგებს ტაძარს,
რომ შეითრიოს ქალი და ბალღი,
რომ რელიგია სცხოს ოპიუმში
და ოპიუმით მოწამლოს ხალხი.
აზრი მსწავლულის, გმირის, არტისტის
მონად ჰყავს ბანკირს.
სახლშიაც არის, გარედაც იცდის
ჩასაფრებული ბურჟუაზია.
ხელში აიღებ დღევანდელ გაზეთს
და გრძნობ - სად მიდის ძველი ევროპა,
ვისზე იყენებს ტანკებს და გაზებს
პარლამენტების ენამჭევრობა.
საბჭოებს ისრებს უშენენ შვილდნი
ყველა ლონდონის, ყველა ლიონის,
გიგანტიური სტამბების დაზგა
და მშენებლობა რატაციონის.
გრგვინვენ მოტორნი და გაზეთები
იფანტებიან გამყინველ დროში,
მუშებს თავისი უნდათ გაზეთი
და გაზეთისთვის არა აქვთ გროში.
საზიზღარი დრო! უსაზიზღრესი,
ვიდრე გახრწნილი ლეშების სუნი,
როცა ზიდავენ მკვდრებს რკინიგზები
და ტელეგრაფთა კვნესის ზუზუნი.
სად კონტინენტი დარაჯობს მხოლოდ
ფარჩეულობას, ტყავეულს, ნოხებს,
პრესას, მუსიკას, თავდავიწყებას
ეძებს კაფეში და გულს იოხებს.
ამ დროს ღვინოსთან მოღიმარ ჯენტლმენს
უახლოვდება მაღაროს მთხრელი,
მოგვიმატეო, დროა, ხელფასი!
ვკვდებით შიმშილით, არ მოგვდევს წელი.
ჯენტლმენი ახალს იღებს სიგარას,
არვის მოთხოვნა მას არ აწუხებს,
აიღებს ქაღალდს, მწარე დაცინვით
შეხედავს მუშას და უპასუხებს...
მაშინ უეცრად მე მომეჩვენა,
რისხვად გააფთრდა მაღაროს მთხრელი
და შამპანურთან გართულ ჯენტლმენებს
საყელოებში სწვდა რკინის ხელი.
ღვინო გადესხა აბრეშუმს, ხავერდს;
ქალს ალმასების მოსწყდა საყურე,
ძირს გაიშხლართა მძიმე ბანკირი,
კიბის ქვეშ შეძვრა მოსამსახურე.
იწვის წიგნები და გაზეთები,
ქანდაკებები იმსხვრევა რკინის.
„წყალი!“ გაისმის ხმა მანდილოსნის,
რომელმაც სუნი იგრძნო ბენზინის.
სარკემ ძგრიალი მოიღო, ალმა
გადმოანგრია ბროლის კანკელი.
მომენტი ჰგავდა ელექტრო-ბზრიალს,
როს კაპიტალმა იწყო კანკალი.
ოქრო და ვერცხლი ძირს დაიყარა,
ინტელიგენტის გამოჩნდა ზურგი,
სათვალის, ცილინდრს, სიგარის იქით,
დგას მშვიდად კლასი, როგორც ქირურგი.
გაჩნდა ქუჩაზე ბარიკადები,
კაპიტალისა დაიძრა მყარი...
მაშინ იმედი მუშათა კლასის
არის მედგარი წითელი ჯარი.
კლასი ჰქუხს: ვაშა წითელ არმიას,
რომელიც მტრების საყრდენ-სადგურებს,
ჩვენს წინააღმდეგ ამუშავებულს,
დალეწავს, დასწვავს, გაანადგურებს!

***
ყველას რაიმე აქვს სახსოვარი

ზოგს ჩაის ვარდი, ზოგს კინოვარი,
ზოგს ოქრომკერდით მონაქსოვარი,
სურათი რამე კარგზე მგლოვარი,
ყველას რაიმე აქვს სახსოვარი.

ბარათი, სისხლის ცრემლ-ნატბოვარი,
ბეჭედი, ძვირფას ალთა მთოვარი,
საყურე, ტკბილის ჩრდილის მთხოვარი -
ყველას რაიმე აქვს სახსოვარი.

თმა, როგორც განძი ძნელ საშოვარი,
წიგნი რამ ომით მონაპოვარი,
საფერფლე მამის დანატოვარი-
ყველას რაიმე აქვს სახსოვარი.

სამშობლოვ, მარად მსასოოვარი,
ჰა, ჩემი ჩანგი სწორუპოვარი,
ჰა, ჩემი გულიც, რადგან მგზოვარი -
ყველას რაიმე აქვს სახსოვარი.

***
ყველაფერი შეიძლება...

ყველაფერი შეიძლება მოხდეს:
მთა მთას შეხვდეს, მზე მთის იქით მოხვდეს,
ვარდი დაჭკნეს, როს ბულბული მოსხლტეს, -
ყველაფერი შეიძლება მოხდეს.

შეიძლება, როს დაბნელდეს არე,
ხევებს იქით გადაქანდეს მთვარე,
შეიცვალოს ვარსკვლავების არე, -
ყველაფერი შეიძლება მოხდეს.

შეიძლება, შხამით სავსე სასმისს
გიწვდიდეს ხმა მეგობართა რაზმის,
თან საშინელს გიმზადებდეს რასმეს, -
ყველაფერი შეიძლება მოხდეს.

სამშობლოს წინ ყოველ ვალთა მოხდის,
მშვიდობის წიგნს გვირგვინს ვერვინ მოხდის,
მშვიდობის გზა რომ ოდესმე მოკვდეს,
არა, ეს არ შეიძლება მოხდეს.

***
ყველაფერმა იცვალა ფერი

აჰა, ჩემს ირგვლივ ყველაფერმა
იცვალა ფერი,
ვარდ-ყვავილებით მოიქარგა
წყაროს ნაპირი.
მზისა სხივებით აფერადდა
ცისა ეთერი,
ჭალაზე მწყემსის აღუღუნდა
მწუხარე სტვირი...
წყნარმა ოცნებამ არემარე
გარემოიცვა,
შეამკო იგი ყვავილებით
და მორცხვი ვნებით,
ვით მოჩვენება - გაზაფხული
დაეშვა ქვეყნად.
გაასვენებენ შემდეგ ცხედარს
ამ გვირგვინებით.
გავყვები ვარდებს თავდახრილი
და მოწყენილი.
გული - გულია, კვლავ სიცოცხლით
რომ ავათრთოლო.
ყველა გათავდა, ყველაფერმა
იცვალა ფერი.
მარტო დარდთა ჩემთ უცვლელობას
არ უჩანს ბოლო.

***
ყველგან დირიჟორად არის ინჟენერი

ქვეყნად სახლებია, ზღვაზე გემებია,
ყველგან დირიჟორად არის ინჟენერი.
არჩევს ხელსაწყოებს, დაუჩემებია
არტეზიანების გული ნაშენარი.
მისით მანქანები აგუგუნდებიან,
მისით რკინისგზები გადაიხლართება,
მისით ხომალდები შორით ბრუნდებიან,
რთული მექანიკა მწყობრად იმართება.
მიჰყევ, გაუგონე ბორბლებს სიარული,
არის საუკუნე ინდუსტრიალური.

***
ყვითელი ფოთოლი

შემოდგომისა ველურ ჰანგში
ჭკნება ფოთოლი;
ყმაწვილი გულიც უნუგეშო
ფიქრებით დნება,

მაგრამ სხვა ფოთოლს აამწვანებს
კვლავ გაზაფხული -
და სიყმაწვილე კი არასდროს
არ დაბრუნდება!

ქვითინებს ქარი, თან წაიღებს
ყვავილთა ჩურჩულს...
ჰანგი საზარი სულს მიშფოთებს
და გულში მწვდება -

რომ ვერასდროს ვერ ვეღირსები
მე იმ გაზაფხულს...
და სიყმაწვილე კი არასდროს
არ დაბრუნდება!

***
ყვითელი ფოთოლი (ბავშვობისას)

ბავშვობისას ყვითელ ფოთოლს მეძახოდნენ, ასე მახსოვს,
მამსგავსებდენ სევდიან ფერს ვნების ტბიდან ამონაქსოვს...

თქვენ სცდებოდით, მეგობრებო, მაშინ იყო ჩემში გული
გაზაფხულით მოელვარე და სიცოცხლით აღგზნებული.

მაგრამ ეხლა გული არ მაქვს, შავი ჩრდილავს სიცოცხლის ბროლს
და თუ ვგევარ, მხოლოდ ეხლა, სევდის ფოთოლს, ყვითელ ფოთოლს.

მალე დაჰკრავს ქარიშხალი, წარმიტაცებს, გადამლახავს,
სადმე ხრიოკს გადამიტანს და იქ მომცემს ობოლ საფლავს,

მხოლოდ ქარი შემოდგომის უსიცოცხლოს მეტყვის ზღაპარს -
თუ ვითა ჰკლავს ყვითელ ფოთლებს, თუ ვით უსპობს თავშესაფარს.

***
ყინვის ძალა

ტალღა მიჰქროდა დიდი, ლაღი, თავისუფალი,
შორს იტაცებდა მის გიჟურ სულს ზვირთების ქშენა,
მაგრამ უეცრად გაქანებულს სწვდა ყინვის ძალი,
ამ სიმაღლეზე გააქვავა და შეაყენა.

***
ყოველი დღე

ყოველი დღე ათარიღებს
ფართოდ გაშლილ შრომის ქებას,
რომ მუდმივად იგი იღებს
ლეგენდარულ გამარჯვებას.

თბილისს სიცხის ხურავს კალთა,
სწვავს სახურავს, ხეთქავს კედლებს,
მაგრამ დახეთ ორთქლმავალთა
შემკეთებელ ქარხნის მჭედელს.

ძლიერია მისი ხედვა
და ფრონტი გრძნობს, თუ როგორ მან
სულ ერთ დღეში გამოსჭედა
ხუთასი დღის საქმე, ნორმა.

აღწევს საკავშირო რეკორდს,
ხმა მიჰყვება ლიანდაგებს,
და რკინიგზის რიტმი რეკავს,
რომ მას საქმე, საქმე აქებს.

***
ყორანი

ყოველთვის მგონია: გადიფრენს ყორანი
და სანთლებს ჩააქრობს თვალების ალვაში;
თვალები, ეს ლოცვით დამწვარი ქალ-ვაჟი,
წვალებით მოკვდება (ოხვრა, პასტორალი).

ყოველთვის მგონია: ჩემს სახელს ნაცნობი
აჩრდილი თან დასდევს სისხლიან ხელებით,
უცნობებს ეძახის ფარული ხველებით -
და მე კი თვალს მიხვევს ალერსით და ძმობით.

ყოველთვის მგონია, რომ სცივათ ნაპრალებს
და როცა ბნელ ღამით ბინაში ვბრუნდებით -
ის მიცდის კარებთან მათხოვარ-ქურდებით:
ტირილით წარსულში ვიღაცას მაბრალებს!

***
ყორანის ცრემლები

ყორანს ცრემლით უმძიმს უპე -
როგორც შავი ყვავილი;
- დავიღუპე, დავიღუპე, -
ისმის მისი ჩხავილი.
ნისლი, წვიმა, თრთიან გარედ
უბინაო ბავშვები.
მეცოდება ვიღაც მწარედ,
ვიღაც ხელ-განაშვები.

***
შადრევნების ვედრება

ცამდე ალბათ ბევრჯერ ადის
შადრევნების ვედრება,
დამტვრეული სიფერადის
სულით შემოთეთრება.
ობოლ დობას, ვარდთა კონებს,
დროთა ფუჭად სიოხრეს,
იგი ისე ვერ იგონებს,
რომ არ ამოიოხროს.

***
შავი ზღვის პირად

შავი ზღვის პირად ულამაზესს
ვხედავ შენობას,
რომელსაც შურით უდარაჯებს
თვალი ორგული.
ყოველი მხრიდან სუბტროპიკთა
მრავალფერობა,
გარს ხეხილები და პალმები
აქვს შემორგული.

ერთგული ხელი ამუშავებს
მშობლიურ მიწას,
გამარჯვებული მოწინავე
მშრომელის ხელი:
ერთი მანქანას დაყრდნობია,
მეორე ფიწალს,
უცებ იცვლება სანახავის
უვრცესი ველი.

შრომის სურათი თვალწარმტაცი
თვალწინ იშლება,
მზის ფერადები ელფეროვანს
შლიან პანოებს;
აქ ვრცელ ველებზე
სიუხვეა და სიხარული,
ზღვა ფერადები მას იტაცებს
და ატორტმანებს.

ამ მშვენიერი ბაღის კალთა
მათი მდელოა,
მისი ვარდებით, მისი დაფნით
და სამყურათი.
ეს ყვავილები, ეს უვრცესი
ორანჟერეა,
შემოქმედ ძალთა აყვავების
არის სურათი.

აქ ყველაფერი აწ სიახლით
არის მოცული,
აქ არის მათი მიზანი და
მოუსვენობა,
რომ იყოს ვრცელი, მზით აღსავსე,
გრანდიოზული,
ხალხის ცხოვრების მომავალი
დიდი შენობა.

აგერ გარს იხვევს ფეერიულ
ღრუბლების სამოსს,
მარმარილოზე მტკიცედ მდგარი
მშვენების ტერფი,
და უმძლავრესი აღნაგობის
ფართო  წინამოს
ჩვენი ბრწყინვალე რესპუბლიკის
ამშვენებს ღერბი!

ძვირფასი ღერბი, ანთებული
ლალის ვარსკვლავით,
მშვენით ორდენით უმაღლესით
ლენინის სახით,
უმშვენიერეს ორნამენტით,
თავთავთა ხვავით,
უმშვენიერეს ხვეულებით,
სავსე წიაღით!

სიცოცხლითა და ჯანით სავსეთ
ვხედავთ ფიგურებს,
და ახალგაზრდა ზღვას მიაპობს
მედგრად მხარულით,
გულდანდობილი აღტაცებით
თითქოს გიყურებს
სიმბოლო ველთა სიუხვისა
და სიხარულის.

სამშობლოვ! ისევ იმ მშვენიერ
ვარსკვლავად მინათ,
ისევ გვახსენებ, რომ გარშემო
რაზმთა მკრებელი,
დროშა ამ არეს აღმართული
ოცი წლის წინათ -
ახალ ეპოქის მოსვლის იყო
მაუწყებელი.

კვლავ დასავლეთი ხავერდოვანს
გადაშლის ყანებს,
სადაც ხეობა დაფარულა
ოქროს ვერძებით,
თითქოს მხატვრები დარბაზის ჭერს
და მის ლიანებს
აღფრთოვანებით დაფარავენ
მხატვრულ ძერწებით.

***
შავი სვეტები

მოაქვს დეპეშებს შავი სვეტებით
შემოხაზული მისი სახელი,
ორკესტრი ტირის თავგამეტებით
მისი რიტმებით თვალ-ანახელი,
ასკეტი, ბრძენი, პოეტი, მუშა
განათებული, სიცივის ბრწყინვით
როგორც იელვებს ხანდახან შუშა
აფეთქებული ცეცხლით და ყინვით
ჩასვენებული სპეტაკ მინაში,
არასდროს სახე მისი არ კვნესის,
მისი სამარე დროთა წინაშე,
განახლებული კუბო რამზესის.

***
შავი ღრუბელი

სქელი ღრუბელი,
შავი და ბნელი,
სამშობლო მხარეს გადაეფარა,
სხივთა მფენელი
მზისა ნათელი
ჩვენს სანუგეშოდ სჩანდა აღარა.
მაგრამ რა გაჰკრა ელვამ სივრცეზე,
მიკლაკნ-მოკლაკნა თვისი სხივები,
სამარადისოდ მე მომეჩვენა
გარდმოვლენილი ცით ნაპერწკლები.
ელვა მსწრაფლ გაქრა,
ისევ დაფარა
სამშობლო მხარე უკუნმა ბნელმა,
ცას ცრემლები სდის,
ტირის მარადის,
გული წაიღო ისევ ნაღველმა!...

***
შავი ყორანი

გზა გავიარე... მსურს მოვიხედო
და დავინახო მთისა ქედები;
შავი ყორანი გზაზე მომჩხავის:
‘ნუ იხედები... ნუ იხედები!"

გზაზე მივდივარ... მსურს გავარკვიო
გასავლელი გზის სივრცე უცვლელი;
შავი ყორანი ისევ მომჩხავის:
‘შორს ნუ გასცქერი... შორს ნურვის ელი!"

მაგრამ სადა ვარ? გზა აღარა სჩანს,
ამ სიბნელეშიც გაჭირდა გავლა;
შავმა ყორანმა ფრთა ფრთას შემოჰკრა,
შავმა ყორანმა თავზე დამჩხავლა...

გადაიფრინა და მომაგონა
დრო, უბედობის გვერდით მხლებელი,
ჟამი - ყველაფრის მქნელ-გარდამქმნელი,
სივრცე - ყველაფრის მიმტევებელი.

***
შავით შემოსილხარ, როგორც ელეგია

შავით შემოსილხარ, როგორც ელეგია,
მუხლით დაცემულხარ, როგორც ანგელოსი,
სანთლის ელვარება ხატებს შელეკია,
იგი ოცნებაა მიკელ-ანჯელოსი.
მაგრამ მწუხარებას ნუღარ ედარები,
კიდევ ამისრულე ერთი სათხოვარი,
უკვე დაიღუპა ყველა შენდარები,
შენღა დაგშთენია გამოსათხოვარი.

***
შედუღება ოცნებასა და სინამდვილეს შორის

ალბად, იმიტომ ხომალდის აფრით,
იდუმალ წყენით და გულდიდობით
ვერ მოახერხებს გული ვერაფრით
უკანასკნელად გითხრას: „მშვიდობით!“ -

რომ დრომ ზვირთები მხარით გადიშვა
და დააჯახა ერთიმეორეს,
რომ საბოლოოდ მოხდა გათიშვა
სინამდვილეს და ოცნებას შორის.

მაგრამ მოწყენით ნუ ხარ, მხნე მუხავ!
როგორ არ არის ეს გაოცება:
ოქრომ ლაჟვარდში კვლავ დაადუღა
სხვა სინამდვილე და სხვა ოცნება!..

***
შემდეგაც, მაინც

უკანასკნელად მესმოდეს შენი
ზექვეყნიური, უკვდავი ხმები,
მსურს თავზე მადგე განსვენების ჟამს,
ვით ანგელოზი სულის მიმღები.
არ მჯერა, ხსოვნა რომ გაიფანტოს,
შენზე ლოცვაში აღმონაცენი,
ის თვით სიკვდილის შემდეგაც, მაინც
სამარადისოდ შენია, შენი.

***
შემოდგომა

1
ობოლ ფოთლებს, ნაზ ყვავილებს
ქარიშხალი თავზედ ივლებს;
კორდი კდემით თვალებს ნაბავს,
მორცხვად თავს ხრის, სუნთქვას სძაბავს,
ტანთგახდილი და შიშველი
მთას შესჩივის: „ვერ მიშველი?“
ვიღაც კვნესის, ვიღაც კვდება,
ვიღაც ნისლში ინაკვთება.

2
მოწყენილია მიდამო, თეთრი
ნისლის ზღვა მინდორს გადაეფინა.
გადმომიშალა სიცივე მკვეთრი,
ჩემს არსებაში იპოვა ბინა.
მომბეზრდა ყოფნა... სულს შეეთვისა
აზრი: დაფარვა ქარიშხლის ფიფქით,
ვით ყრუ ძახილი უკვდავებისა
დროთ საზღვარს იქით,
დროთ საზღვარს იქით!

***
შემოდგომა

დავიღალე, საოცნებო განსვენება სულს სწყურია,
დავიღალე, მწარე ნაღვლით ჩემი სახე დაიჩრდილა;
შენი სახეც, ჩემო კარგო, დაღალული, უძლურია,
ვინ მოგიკლა სულის შვება, ფიქრთ ნავარდი, ტრფობის დილა?
დავიღალე, დავიღალე, მოსვენება ორივეს გვსურს,
ეჰ, ვინ მოგვცემს თავშესაფარს, ვინ გადაშლის უშლელ კუკურს?
მაგრამ ღმერთო, სთქვი, რას ნიშნავს ეგ ღიმილი ღვთაებრივი?
- ეგ წარსულ დროთ მოგონების საოცნებო არის სხივი;
- ახ, ისევე იტანჯება, აი, შენი წმინდა წყლული.
- ეს აწმყოსი არის სხივი უსიცოცხლო, უფერული.
- მაგრამ შენ რომ ნელ-ნელ სჭკნები, ერთ დროს ვნებით ანაგზნები?
- ეს მომავალს მიკარნახებს, მთლად დავსჭკნები, მთლად დავსჭკნები!
- ნუ დასჭკნები, ჩემო კარგო, გევედრები, ნუ დასჭკნები!
შეიწირე ჩემი ცრემლი და სამგოსნო ჩემი ხმები;
ახმაურდა ნაზი სიო, ძირს დაჰყარა ოქროს ცვრები.
- ნუ დასჭკნები, ნუ დასჭკნები - ცისფერ ყვავილს ვევედრები.
- ვჭკნები, მაგრამ სიცოცხლე მსურს, ვჭკნები, მაგრამ ყოფნა მინდა -
სთქვა ყვავილმა, ძირს დაემხო და სიმწარით აქვითინდა.
მალე დაჰკრავს შემოდგომის სუსხიანი, მწარე ქარი,
ზენაარო! მიეც ყველას სუსხის დროს თავშესაფარი.
მე კი, მე კი უსასოო ხეტიალში უხმოდ ვკვდები;
ნუ დასჭკნები, ჩემო კარგო, ნუ დასჭკნები, გევედრები.
რაა ჩემთან ქარიშხალი, რას დამაკლებს მწარე ბედი!
ვივლი, სანამ სიყვარულის სხივს არ მომცემს შემომქმედი.
ყვითელ ფოთლით შეიმოსა გაზაფხულის მთა და ველი,
ყვითელ ფოთლით დაიფარა ტყის სიჩუმე უდარდელი,
ყვითელ ფოთლებს შემოვივლებ, ნუ დასჭკნები, ნუ დასჭკნები.
აგიტაცებს ჩემი ქნარი, გაგაცოცხლებს ჩემი ფრთები;
ნუ დასჭკნები, ჩემო კარგო, ნუ დასჭკნები, გევედრები!
- მე მეძახის, მაგრამ, ზეცავ, შენ ხომ შენის ფერით მკვებე,
შეიწირე ჩემი სული სევდიანი, მეოცნებე;
შეიწირე ჩემის მწუხრის და იდუმალ ლოცვის ხმები.
- ნუ დასჭკნები, ნუ დასჭკნები - ცისფერ ყვავილს ვევედრები.
დასჭკნა კიდეც, აი, მისი უსასოო წმინდა ფერფლი
შეიწირე, ზეცავ, ზეცავ, შემოდგომის ნორჩი მსხვერპლი.
რითმებისგან მე მსუბუქი იმას კუბო დავუწანი,
‘სულთა თანა" რომ ვუმღერე, ცელქმა სიომ მომცა ბანი;
ჩემს გულში ის დავასვენე, იქ მივეცი ბინა წყნარი,
მალე დაჰკრავს შემოდგომის სუსხიანი მწარე ქარი,
ზენაარო! მიეც ყველას ამ დროს მყუდრო შესაფარი.
ხიდან ფოთლებს ჩამოცვენილს, ჩაყვითლებულს, დამჭკნარს, გამხმარს
ვინღა მისცემს მყუდრო ბინას, ვინღა მისცემს თავშესაფარს?
ცაზე ბურუსს და მთის წვერზე გადაფენილ ღრუბელთა ჯარს
ვინღა მისცემს მყუდრო ბინას, ვინღა მისცემს თავშესაფარს?
წვიმის წვეთი სევდას მღერის, ობლობისას აჟღერებს ქნარს,
მას ვინ მისცემს მყუდრო ბინას, მას ვინ მისცემს თავშესაფარს?
ხედავ, ზღვაზე იალქანი როგორ ელტვის შვების საზღვარს,
მაგრამ ტყვილად იბრძვის, სცდილობს, არვინ მისცემს თავშესაფარს!
შენც ნუ იტყვი, ამოების ქსელში წმინდა შვება ვსცანო,
შენ, ჩემს გულში დამარხულო, დაფლეთილო იალქანო!
მგზავრმა გნახა ყვავილი და ზედ დაგადნო მკრთალი ძალა,
შენ მას დიდხანს ვერ ატარებ, დაიღალე, დაიღალა!
მალე დაჰკრავს შემოდგომის ქარიშხალთა ზიზღი, შური...
ზენაარო! მიეც ყველას ამ დროს მყუდრო ნავთსადგური.

***
შემოდგომა „უმანკო ჩასახების“ მამათა სავანეში

ამ მაისს, ამ ივნისს, ამ ივლისს
გადირეკს ნოემბრის ბაღები.
მხურვალე ვნებები გამივლის,
სასახლის ჩაქრება ჭაღები.
დარჩება აუზთან სანდალი
და ძველი ფოთლები, ყვითელი...
რომანზე ისვენებს შანდალი,
რომანში - შეშლილი სკვითელი.
ვეწვევი განდეგილ მამათა
„უმანკო ჩასახვის“ სავანეს:
იქ შავი თოვლივით დამათოვს
ჭვარტლი და ბურუსი თავანის.
სიმკაცრით შემხედავს საშვენი
თვალები შეკრული კამარის:
ჯვარს ეცვი, თუ გინდა! საშველი
არ არის, არ არის, არ არის!
დაქრიან უდაბნო ქარები,
მტანჯავენ და ვიცი: გახსოვარ!
სამრეკლოს ანგრევენ ზარები...
წმინდაო, წმინდაო მაცხოვარ!
გრიგალთა სადაურ შებერვას
მისდევენ ფოთლების შვავები...
თებერვალს უხმობენ, თებერვალს,
სამრეკლოს ჯვარიდან ყვავები!

და ვიცი ღელვათა საგანი,
როდესაც ღამეა უკუნი,
და ჩემი მდუმარე საკანი
და ცეცხლის მფარველი გუგუნი.
ერთგვარად მიიტანს ამ სახის
ლოცვისთვის ზმანება-მტკივანი:
გაზელებს - მგოსანი სასახლის,
ხელთათმანს - სასახლის მდივანი.

***
შემოდგომაა

სხვა პოეტისთვის ვერ მიმიგნია,
ეს წიგნი - ერთადერთი წიგნია
მშვიდი, ფარული.
შემოდგომისთვის იგი იშლება,
როგორც ფოთლების გადაშიშვლება
და სიხარული.
წავიდეთ ერთად ველებში, გიცდი!
ვერ მოვიგონე ქვეყნად არტისტი
ქარის სადარი.
რა აქვითინებს მინდვრის ტრიალებს?
ასე გულმწარედ რაზე შრიალებს
ძველი ჭადარი?

ო, ვიყოთ ერთად! გზა გულს ამრთელებს...
ქვეყნად მომავალ კორიანტელებს
ვინ მოეკრძალოს?
ჩვენ, პოეტები, მზიდან ვეშვებით -
და ვსვამთ ცეცხლიან აზარფეშებით
მზის სადღეგრძელოს.

***
შემოდგომის დილა

ღამით ძლიერი წვიმა მოვიდა,
დილით სიცივე იყო ფარული,
ჰბერავდა ქარი მადათოვიდან,
როგორც სიკვდილი და სიყვარული.

მაგრამ მზეც იყო რბილი და მკრთალი.
სიყვითლე, ნება ხეთა კვდომისა,
მე პოეზიით ვიყავი მთვრალი,
დღე იყო ისევ შემოდგომისა.

***
შემოდგომის დღე

შემოდგომის დღე, შემოდგომის დღე!
დღე ნაღვლიანი, ღონემიხდილი;
როგორ ეკვრება ცას ბნელი ჩრდილი,
როგორ ირხევა გაძარცული ტყე...
შემოდგომის დღე, შემოდგომის დღე!

სცვივა და სცვივა ხეებს ფოთოლი,
გაყვითლებული, უდროოდ მჭკნარი;
დაბერავს რისხვით, დაბერავს ქარი,
გაყვითლდა მდელო, გაყვითლდა მოლი...
სცვივა და სცვივა ხეებს ფოთოლი.

სავსე ვარ რაღაც იდუმალ გრძნებით,
გამოუთქმელი მიტაცებს შვება.
რა არის იგი - ბედნიერებით
გამოწვეული უბედურება,
თუ უბედობა სიმწარე-ვნებით?

დამშვიდდი, გულო, შეგიყვარდება
ვინმე ამქვეყნად... დამშვიდდი, გულო!
წავა დღეები უსიხარულო,
ისევ აღდგება გამქრალი ვნება,
ჩემო ოცნებავ და სიყვარულო!

წავიდა, გაჰქრა... ვერ შევეკითხე,
რისთვის გამშორდა, რისთვის წავიდა...
გამიქრა სულის ოცნება წმინდა...
ილულება მზე, იძარცვება ტყე...
შემოდგომის დღე, შემოდგომის დღე!

***
შემოდგომის მოტივებიდან

სიცივემ ნაძვებს ძონძი გახადა,
მოვიდა ნელი ქარვის ფერები.
მკრთალმა მზემ ჭაობს გადაახატა
გაყვითლებული ალვის ღერები.

სულში სიმშვიდე არის ისეთი,
თითქო დროებით ართმევს დროებას
ამ შემოდგომის სიმაისეთი
მოცემულ სითბოს და მყუდროებას.

***
შემოდგომის ფრაგმენტებიდან

ჩამოყვითლდა, გაიცრიცა ბაღი, აღარ არის ყვავილების თაღი,
ატივტივდა ფერდობებზე ნისლი, ველად ყვირის ხარირემი ლაღი.
დაიჭექა სადღაც თოფმა რისხვით, ხრიოკიდან წამოვიდა სისხლი.
აღარ ჰყვირის ხარირემი ლაღი. ატივტივდა ფერდობებზე ნისლი.

***
შემოდგომის ფრაგმენტი

ოჰ! ეს ფოთლები, ფენილი ქარით,
ეს მწუხარე და ნაზი ზმანება,
ეს ყვავილები, ეს ცა, მითხარით,
არავის თქვენგანს არ ენანება?

ჰაერი ოხრავს ფოთლების ფენით
ღონემილეულ მზის დაღალვაში,
და ბილიკებზე წყნარი მოწყენით
დაბინდულ წყვილად მიდის ქალ-ვაჟი.

ცხოვრობდა ვინმე... გულში ფარული
უთრთოდა ციურ შუქთა კამარა:
ამქვეყნად სურდა მას სიყვარული,
მაგრამ ვერავინ ვერ შეიყვარა!

იყო მეორე: დასწვეს, დადაგეს
ვნებებმა მისი მხურვალე გული,
როდესაც ვარდთა სისხლიან ბაგეს
ეწაფებოდა თვალდახუჭული.

ამ დღეებს მისდევს ჩუმი განდობა,
ფერფლდება თვალთა ბანოვანება
და ასე მჭკნარი ახალგაზრდობა
ნუთუ არავის არ ენანება?

ჰაერში ოხრავს ფოთოლთა ჩრდილი:
სწუხს ლაჟვარდების მსუბუქი ქაფი: -
და შემოდგომის გზებზე დაღლილი
მიდიან - გრეი და ზეინაბი.

***
შემოდგომის ყვავილები

საღამო, მახსოვს, სწუხდა ქარივით,
ამ ხმაში იყო ფარული დარდი.
დაფნა და ვარდი მოჰქონდა ქალებს,
შემოდგომების დაფნა და ვარდი.

მე კიდევ წავალ. მე კიდევ ვივლი,
გათენებამდე უნდა ვიბრძოლო,
არა ერთი მსურს ვპოვო ყვავილი
და დამჭკნარები გადავისროლო.

***
შემოსილი მძიმე ღრუბლით...

შემოსილი მძიმე ღრუბლით გერეოდა მარად მუმლი.
იარებით დაიფარა შენი მკერდი, შენი შუბლი.

***
შემოსილნი გამჭვირვალე ბლონდებით

შემოსილნო გამჭვირვალე ბლონდებით,
ყრმობის ქარნო, ნეტა რად მაგონდებით?

ტყდება გული, ერთხელ გაიბზარა რა,
არარა ბედს ჩემთვის არ აქვს არარა.

სასტიკია სული უამინდოთა,
განა ქვეყნად ბევრი რამე მინდოდა?

შემოსილნო გამჭვირვალე ბლონდებით,
ყრმობის ქარნო, ნეტა რად მაგონდებით?

***
შემოსილნი გამჭვირვალე ბლონდებით

შემოსილნო გამჭვირვალე ბლონდებით,
ყრმობის ქარნო, ნეტა რად მაგონდებით?

ტყდება გული, ერთხელ გაიბზარა რა,
არარა ბედს ჩემთვის არ აქვს არარა.

სასტიკია სული უამინდოთა,
განა ქვეყნად ბევრი რამე მინდოდა?

შემოსილნო გამჭვირვალე ბლონდებით,
ყრმობის ქარნო, ნეტა რად მაგონდებით?

***
შემოქმედება

მოხდება ხოლმე, ცა მიზიდავს
განუსაზღვრელი,
ვარსკვლავთა შორის, სხივთა ტბაში
არა მყავს ტოლი.
ვბრძანებ: ტყის შქერში გაჩუმდება
ნიავი ნელი.
ვიტყვი და თრთოლვად გადიქცევა
ვერხვის ფოთოლი.
მზე ჩემთვის ბრწყინავს და მეფე ვარ
ყოვლისმოქმედი,
არე-მიდამო ნეტარების
ცრემლით ივლება,
ჩემს ხელში არის მაშინ ჩემი
მძვინვარე ბედი,
ქვეყნად ყოველი არსის სული
მემორჩილება.
ეს მაშინ არის, როცა აზრი
მიჰქრის შორს, შორს, შორს
და ლტოლვა გულში დაგუბული
ეძლევა შვებას,
ირგვლივ ვერ ვხედავ ჩემს თანაბარს
და ვისმეს ჩემს სწორს,
რომ ამგვარადვე ეძლეოდეს
ტკბილ-ნეტარებას.
ვხედავ, მიფრინავს იქ, სადღაცა
ნისლი უსახო,
ვგრძნობ, რომ მის ტალღას, ერთხელ ჩემს მძლევს,
გააპობს მკერდი,
ო, უძლეველო დიდო წამო
შემოქმედების,
ეხლა ყველაფერს... ყველაფერს ვქმნი
ახალი ღმერთი!

***
შენ აღარ ხარ...

შენ აღარ ხარ. შეიქმენი
იმნაირად უბედური,
რომ ქვეყანას მწარე შენი
არ ასვენებს საყვედური.

შენი ლანდი მეწამული,
თვალთა შენთა ბოროტება,
შენი ასე მოწამლული
სიყმაწვილე მეცოდება.

თორემ ბევრს რა? როცა ჰყრია,
გზად ცხედრები სისხლიანი -
მათთვის მხოლოდ სეირია
და სიცილი გესლიანი!

***
შენ აღტაცებით ისევ ენთები

შენ აღტაცებით ისევ ენთები,
ძველი ტაძრები ისევ შენდება,
ეფემერიდებს გამოენთები
და სადმე მაინც გაგითენდება.

მთები ჩანს, როგორც გიგანტი გრდემლი,
ჩქარი მდინარის რბიან ზვირთები,
მოგენატრება ბავშვური ცრემლი,
ეცდები, მაგრამ ვერ ატირდები.

***
შენ გვიანდები

შენ  გვიანდები,
სხვა  ხომალდები მოადგნენ ნაპირს,დაუშვეს აფრა
და  ჩაჰყურებენ მძინარე მაპირს  კრეისერების მძიმე  ლანდები,
წითლად  ნანთები ზღვა  იზმორება, ქაფის გორები არ ძრავს ფრეგატებს

და  სიშორეში ჰაეროვნად  ლილიანდები
ოქრო  ნანთები.
დაძრა  მუქარამ და  აელვარება შენს  ირგვლივ ქაფზე
ათასი ალი, ათასი ლალი და  უმძინესი ბრილიანტებში.

***
შენ და შემოდგომა

არის ნეტარება - ხშირად მოაგონდეს
პოეტს შედარება: შენ და შემოდგომა.
შუქი არ ინთება ჩამქრალ იაგუნდის,
ოხვრა, გარინდება, შენ და შემოდგომა;
ღამე ბნელზე ბნელი მისდევს უდროობის,
როგორც ბელზებელი, ქარებს უსადარესს.
ცრემლი უნდობარი გახრჩობს მარტოობის,
მაგრამ მეგობარი, ვაი, არსად არის.
მხოლოდ გაგონება ჰანგის უნაზესი
დაგრჩა მოგონებად: არ ღირს გამოდგომა.
გული უდაბნოა, სული - ოაზისი;
შენ და შემოდგომა, შენ და შემოდგომა.

***
შენ ემართლები მიმქრალ სახეებს...

შენ ემართლები მიმქრალ სახეებს,
შემოდგომისა მზეო მზიანო,
რისთვის მაგონებ გადამწვარ დღეებს,
მწუხარე ფორტე, ნელო პიანო?
გწყურია განა ეს მარტოობა
შხამით და გესლით დამიზიანო?
აღარ ეტყობა რტოებს რტოობა,
მწუხარე ფორტე, ნელო პიანო.
დღე დღეებს მისდევს დროებს დროება,
დღევ ლილიანო, ცა ლილიანო.
რად მომიკალი სარწმუნოება,
მწუხარე ფორტე, ნელო პიანო?
ჯერ დაზამთრებას ხელი არ ეხლო,
რომ დაისრებად მოვალს დიანა.
დიანა, ისევ მაწუხებს ეხლა
მწუხარე ფორტე, ნელი პიანო?

***
შენ ერთი მაინც...

საქართველოში შენ ერთი მაინც
არ იტყვი, როგორც იტყვიან სხვები,
შეგებრალება თვითონ კაენიც -
თუ კი პოეტის ჰქვია სახელი.

ოჰ, ჩემი სული ბევრს დაიმონებს,
მეგობრები კი არ მეყვარება -
სხვაგვარ თიბათვის დღეებს იგონებს
ჩამავალ მზეთა მგლოვიარება.

გიგზავნი ამ წიგნს... როგორც ოდესმე
მომქონდა შენთან წიგნი პირველი,
შენმა ღიმილმა უბოროტესმა
დაინდოს წიგნი და შემწირველი.

***
შენ ზღვის პირად

შენ ზღვის პირად მიდიოდი, მერი,
სხივქვეშ თრთოდა შენი ნაზი ტანი
და გფარავდა მწვანე სუროსფერი
ცაცხვისა და ალვის ხეივანი.
შენს ღიმილში მწუხარების ჩქერი
მოულოდნელ სიყვარულად ვცანი,
როგორც მთვარის შუქი ალმაცერი,
როგორც სიოს უცხო მიმოხვრანი.
ამ ღიმილში კარგი, მშვენიერი
გამოკრთოდა სევდა-კაეშანი,
როგორც სხივზე ყვავილების მტვერი,
ცისკრის ნამით თრთოლვილ-განაბანი.
იმ ღიმილზე, იმ სევდაზე ვმღერი,
ბანს მაძლევენ ყვავილნი და მთანი.
მერი, ჩემო შორეულო მერი,
შენსკენ მოჰქრის ბედის იალქანი.

***
შენ ზღვის პირად (ზღვას საღამო ედებოდა)

ზღვას საღამო ედებოდა მუქი,
შენ ზღვის პირად სჩანდი, როგორც შუქი.
მე პირველი მახსოვს შენი ნახვა:
გაოცება! მშვენიერი ზრახვა.
როგორც შორი ხომალდების ცქერა,
ვით პირველი გრძნობით გულის ძგერა,
ირხეოდა გამჭვირვალე რული
და მტკიოდა... და მტკიოდა გული.
იმ ხომალდებს სამუდამოდ გაჰყვა
გაოცება, მშვენიერი ზრახვა.

***
შენ თუ მოელი?

შენ თუ მოელი ჩემგან ისევ ლოცვა-ვედრებას,
მე აღარა მაქვს საიმისოდ ძალა და ღონე,
მხოლოდ იმიტომ გაგიხსენე და მოგიგონე,
რომ შენში ვმარხავ მთელ არყოფილ ბედნიერებას.

შენ ნუ მოელი ჩემგან ცრემლებს, არ არის ცრემლი!
რაი-ღა დარჩა საოცარი სანახავიდან?
შეცდომებს გული გულსაკლავად ეხლა დასცინის:
აღტაცების და სიწრფელის დრო გაჰქრა, წავიდა.

***
შენ ისვენებდი

შენ ისვენებდი, მრავალის
მომსწრე, სასახლევ, დროების!
ჩემი გული კი იმ ღამეს
მღელავ ტბას გადაეყურა...

ვერსალის ზეცას ეხურა
ღრუბელი ამაოების,
ამაოების ღრუბელი
ვერსალის ზეცას ეხურა!

რამდენი, მითხარ, ვერსალო,
თავგანწირულად, მეხურად
დაგრიალებდა ეტლები,
რევოლუციის მგუბველი!

ამაოების ღრუბელი
ვერსალის ზეცას ეხურა,
ვერსალის ზეცას ეხურა
ამაოების ღრუბელი!

***
შენ მოელოდი - არა?...

შენ მოელოდი - არა?
ისიც მოვიდა - არა?
შენც გაგიხარდა - არა?
მასაც, გამხნევდა - არა?

ერთად წახვედით - არა?
შენ მას ჰკოცნიდი - არა?
მაშ, რაში არის საქმე,
სთქვი, ქალბატონო, კმარა!

მაინც უარობ? განა,
ასეთი არის ხანა...

***
შენ რაღას იტყვი, ყანა?

თვალით ვეღარას ვხედავ,
გული მოელის დანას.
რისთვის გამზარდა დედამ,
რისთვის მეტყოდა ნანას?

გადაქცეული ახოთ -
გრძნობაც ისეა, განა?
ჭალის ყანები ვნახოთ:
შენ რაღას იტყვი ყანა?

თვალი წაიღო სევდამ,
როგორ აჟრჟოლებს ყანას...
რისთვის გამზარდა დედამ,
რისთვის მეტყოდა ნანას?

***
შენ რაღას იტყვი?

ატყდა ვაზების კვირტი,
ცრემლის დაგუბდა წყარო.
სწუხდა ლიახვის ზვირთი, -
შენ რაღას იტყვი, მტკვარო?

იყო ზვირთების შეხლა,
თერგის ნგრევის და რიხის.
შენ რაღას იტყვი ეხლა,
მთებო მშობლიურ ლიხის?

მთიდან დაეშვა ღამე
და დაიბინდა მდელო.
შენ მაინც მითხარ რამე,
ვრცელო ალაზნის ველო!

თრიალეთიდან ვნახეთ
ღამის მსუბუქი ჭვარტლი.
მე ვეკითხები კახეთს,
თუ რაზე ფიქრობს ქართლი.

იქნებ მოისმენს გმინვას
ვინმე ჩუმი და ავი.
ასე დაბინდულ მყინვარს
ზღვა რად შეღელავს შავი.

რაზედ ღრიალებს ფაზი
და ისტორიის ჩრდილის
მზე ეფინება ნაზი
ქუთაისსა და თბილისს.

მაგრამ, თენდება. ყავრად
მთებს ეფინება თებო.
ჩემი სალამი, მძლავრო
კავკასიონის მთებო!

***
შენ ყოველთვის კარგი ხარ

შენ ყოველთვის კარგი ხარ.
ფოთლები შრიალებდენ მწუხარე -
სალამი ნათელ განცდას.
ირგვლივ სიჩუმეა, მაგრამ სუნთქვა მიძნელდება.
სიმღერა-მარში.
მე მწყურია სიხარული.
მე მწყურია იავ-ნანა.
აჰ, რატომ შევხვდით ჩვენ ერთმანეთს.
აჰ, რატომ დაბნელდა ჩემს სულში,
ო, ძვირფასო, შენ მუდამ ჩემთან ხარ,
ამიტომ მეშინია ბნელი ღამეების.

***
შენი დიდება, სამშობლოო, მითქვამს ათასჯერ...

შენი დიდება, სამშობლოო, მითქვამს ათასჯერ,
არავინ ჩემებრ არ ტანჯულა ცხოვრების მიერ -
აწ ჩემთვის ვეღარ მოიგონებთ იმნაირ სასჯელს,
რისგანაც გული გაიტანჯოს ამაზე ძლიერ.

***
შენი სადღეგრძელო

კაფეში სევალ სრულიად მარტო
და ორს ავივსებ სასმელით ჭიქას,
ერთი შენია (უნდავიდარდო
ასეც და ისეც, აქაც და იქაც).

შენს სადღეგძელოს ჩუმად ჩამძახებს
ჭიანურები, ვასვამ: ალავერდი!
მაგრამ შენს ჭიქას ხელს არვინ ახებს,
პასუხს არ მაძლევს ხმათა ხავერდი.

და გაფითრებულ სარკეში მცურავს
ეს მწუხარება ვინ დამიფასოს?
მე გეუბნები ასე სამდურავს,
მაგრამ შენ მაინც არ მაძლევ პასუხს.

***
შენი ღიმილი

...შენი ღიმილი ლეონარდო და-ვინჩის ხელის
მე არ მინახავს გაფრენა და გაუკვდავება,
მაგრამ მე უფრო სევდიანი რამე ვიხილე:
შენი სიკვდილი, შენი ადრე დასაფლავება.

შენი ღიმილი დაეძებდა მზეს იტალიის,
ტორკვატოს ცის ქვეშ შენ გელოდენ დიდი მხატვრები...
იქ ყველა ციურ აღმაფრენის ცეცხლით მთვრალია,
მაგრამ შენ მათი ხელოვნებით ვეღარ დათვრები!

შენ ღიმილს მე თან გავატანე ბედნიერება,
სიყვარულიდან გავატანე, რაც კი რამ მქონდა,
მაგრამ ღიმილი გაიტაცეს ჩემი გულიდან,
როგორც ლუვრიდან გაიტაცეს შორს ჯიოკონდა!

***
შენს თეთრ შუბლზე...

შენს თეთრ შუბლზე თვით გენიის
ზეციური მირონია,
მხოლოდ ბაგის კუთხეში კრთის
ღვთაებრივი ირონია.

ზღვაებრ დიდი, წრფელი გრძნობა
მწუხარების - გშვენის მარტოს...
სახის შენის გამოცნობა
ძალუძს მხოლოდ ლეონარდოს.

***
შენს სიყმაწვილეს ახსოვს

შენს სიყმაწვილეს ახსოვს მხოლოდ ზუზუნი ქარის,
როგორ უგონოდ გაწამებდა ბედი, ვაიმე,
ეხლა შენს სულში ყვავილისთვის მზე აღარ არის,
მზე აღარ არის და არ არის არარაიმე.

ცეცხლი გწყუროდა, რომ აგენთო ბნელი ნაპირი,
წმინდა ტაძრები, სიონები, სვეტიცხოვლები.
ეხლა შენ არ გსურს არაფერი, ო, არაფერი,
მხოლოდ ზამთრების მწუხარებით შეიფოთლები.

არც ღმერთი, არც ცა არ სწყურია გაუგებარ სულს,
არც სიყვარული, არც ღიმილი, არც სიტკბოება.
შენ ვერაფერი დაგავიწყებს შხამიან წარსულს,
შენთვის მკურნალი იმედები არ იპოვება.

უმიზეზოდ ცივს, უმიზეზოდ შეურაცხყოფილს,
შენ არ გსურს ვინმეს გააგონო, ჩემო ციერო.
მხოლოდ დემონთა დავიწყება ეძებს სამყოფელს:
ყოველივესთვის იყოს იგი სამაგიერო.

***
შენს ფენილზე მიდი-მოდის

შენს ფენილზე მიდი-მოდის
ათასგვარი მგზავრი,
მიაქვს-მოაქვს მრავალ შფოთის
ოცნება ან ჯავრი.

ყოველნაირს იტანს ტეხილს
შენი გული ლოდის,
ზოგი ეტლით, ზოგი ფეხით...
ფოსტაც მიდი-მოდის.

მიაქვს, მოაქვს ბარათები
შენს სივრცეებს მარადს,
მხოლოდ ბეკს რა ემართება? -
ვერ ეღირსა ბარათს.

ელის, როგორც ამოხეთქვას,
ელის, როგორც მადანს,
მაგრამ მცირე რამე ფეთქვა
იმამდე ვერ ატანს.

საყვარელ გულს შენ აშორებ
და მის გულსაც ბზარავ,
ბერლინამდე ვარშავიდან
მიმავალო შარავ!

***
შენს ცისფერ თვალებს

შენს ცისფერ თვალებს როცა შევხედავ,
უსაზღვრო სევდას მე ვამჩნევ მათში...
და ფიქრი ფიქრზე თითქო სცურავენ
უსიტყვო ტბაში, უხმო კამათში.

და ხშირად მინდა გკითხო, თუ რისთვის
ასე სასტიკად გექცევა ბედი,
რისთვის წაგართვა სპეტაკი რწმენა,
რისთვის მოგიკლა ნორჩი იმედი.

მაგრამ, როდესაც წარმომიდგება,
რომ კაეშნისთვის სიტყვა არ არის,
მე მხოლოდ გიცქერ, გიცქერ და ვწუხვარ,
ჩუმად მიმონებს დარდი სამარის.

ასე, ორ გულში ერთი ნაღველი
გაუნელებლად იწვის და იწვის,
ასე იტანჯვის ორი არსება
და ვერრა უთქვამთ ერთმანეთისთვის.

***
შერიგება

ტოტებს ქარისას გადაჰყვა მარტი,
თეთრ ტანსაცმელში მე მოვირთვები
და წავალ ქარში, როგორც მოცარტი,
გულში სიმღერის მსუბუქ ზვირთებით.

დღეს ყველგან მზეა. ახლა ამ ბაღებს
და მყინვარს, მაღალ ზრახვათა მეფეს,
მაისი ალით ააზამბახებს,
ვით შეყვარებულს და მეოცნებეს.

ჩვენ გვირგვინები გვაქვს ოდნავ მსგავსი,
ლამაზი შუქთა მარადი ნთებით:
მე - მსუბუქ დაფნის ფოთლებით სავსე,
მყინვარს - უმძიმეს იაგუნდებით.

ამაღლდი, სულო, თეთრ აკლდამაზე
მშვენიერების ლექსით მქებელი:
დღეს ყველგან მზეა და სილამაზე
სიკვდილთან ჩემი შემრიგებელი!

***
შესდგა ცხენი

შესდგა ცხენი.
მზეზე ბზინვა ბზიფის,
ღელვად მისდევს
ყვავილების ბიბინს.

მაჭახელის -
მცნობი მუსაიფის,
მონადირეც
მისდევს ბზიფის კიბეს.

ფერადია
სამოსელი ბზიფის -
ხოხობივით
მშვენიერი დიბის.

ცისარტყელათ
შუა, იმა კიბეს,
სდგას ირემი...
ხედი ხიბლავს ბზიფის.

სურნელება
ლბილი თივის თიბვის -
აი რაა
დილა მზიურ ბზიფის.

და მტევნების
სულ მწიფეზე მწიფის
მსგავსებაა
ჩუქურთმები ბზიფის.

ჰანგი ესმის
ბზიფის სიირიბეს -
დოვლათისა,
არა სიღარიბის.

***
შეტაკება

ბანკირებო, მასის ოფლი
თქვენვე ცრემლებს დაგადენს,
ხალხი აღსდგა და ქუხილით
იკრიბება მაკადენსს.
უსამართლო ბანკირებო,
მასას ვერ გადურჩებით,
მთავარ გზაზე შეეტაკნენ
მექარხნე და მუშები.
შეეცოდათ: არ გასწყვიტეს
სიკვდილით და საკანით.
გულწასული ბანკირები
ზევით რბოდენ ქაქანით.
შიმშილისგან მოკლულებმა
საღამომდე იარეს,
სახლებში კი თავის ცოლებს
დარდი გაუზიარეს.
შემდეგ მთავარ პროსპექტებზე
იდგნენ როგორც ჩრდილები,
მოღუშულნი, წელში მაგრად
ჟილეტმოჭერილები.

***
შეფფილდი

დაუღლელად ქსოვს ევროპა.
შორს გაისმის ხმა შეფფილდის,
სად მანქანათ მშენებლობა
აჩქარებულ ბიჯით მიდის.

მისგან, ასე დაცდილია,
სჯობს ვისწავლოთ ბევრი რამე.
ჩვენშიც შრომა გაშლილია
და გუგუნებს დღე და ღამე.

ზეინკალმა აითვისა
საზეინკლო ვარაუდი:
ნაცვლად სამი საათისა
კმარა შვიდი თუ რვა წუთი,

რომ ნაწილი მანქანების
მიაწოდოს ამხანაგებს.
ეს საქმეა - გაქანების,
და ზეინკალს საქმე აქებს.

ჩვენ მანქანათმშენებლობა
მოგვაგონებს, რაც წინ მიდის:
დაუღლელად ქსოვს ევროპა.
შორს გაისმის ხმა შეფფილდის.

***
შეღამება

ეფინება შუქთ ნაჟური
როგორც მკრთალი აბაჟური.

ქუჩაზე კივის ნარნარი
ავტომობილის ფანარი.

მღვრიე გრიალის დორბლები
ავტომობილის ბორბლები.

ყვირილით დაღალდა,
გაზეთი, ქაღალდი.

ლანდი, შუაგზის იმედის,
რესსორი ველოსიპედის.

შუადრო ქალაქს აძალებს
ასაფეთქებელ მასალებს.

და შუქებს გამოფენათა
ქუჩებზე გადმოენათა.

იყო სანთელზე ყოველი
ნაქარგები და ქსოვილი,

მუქარითა და ვედრებით
ვაზებით, გაზომეტრებით.

იყო რკინა და ფოლადი
უძლიერესი, ყოვლადი.

და ორთქლები უხსნის ბაგეს
მძიმე რკინის ლიანდაგებს.

***
შეშლილივით დააღებს კარებს

მე სიმღერას შევჩივლებ
დარდებს შებორკილივით,
ჩემი არ დაფარული
მწუხარების საგანი
შეშლილივით დააღებს
კარებს წივილ-კივილით,
რომ უგულოდ ჩააქროს
რამე გრძნობათაგანი.
სულში მტვერი ადგება
ცეცხლისა და ნაცარის,
არარა არ ახარებს
შორი ფერისცვალებით,
მინდა ისევ ქვეყანას
ვაპატიო, რაც არის,
ცივი ნოემბერია
ვალკირიას თვალებით.

***
შეცდომა

რაზე სჩიოდი? დაფენილს შორით, ნაბიჯით სწორით გზად მიდიოდი!
შენ არ შეგეძლო უღრანის გავლა? ყვავმა დაგჩხავლა? რაზე სჩიოდი?

***
შეცდომა ქვეყნად რაოდენია...

შეცდომა ქვეყნად რაოდენია,
(არ გეცინება და იცინი კი),
კაცი მგონია გმირი, გენია
და აღმოჩნდება უცებ ცინიკი.

მე მენანება მცდარი იმედი.
კვლავ დანარცხებად მიწას შთენია
აღტაცებული ცად განიმედი,
შეცდომა ქვეყნად რაოდენია!

***
შეხედე რა ცაა, ააა, ააა...

შეხედე რა ცაა, ააა, ააა.
ეს არის რაცაა, ააა, ააა!
რა ცაა შეხედე, ეეე, ეეე,
კარები შეკეტე, ეეე, ეეე!
გინახავს ასეთი, იიი, იიი.
გახედე, სხვა ხედი? იიი, იიი.
შეჩერდი, ო, დროო, ოოო, ოოო!
ამ გუგუნს, ამ გუგუნს, უუუ, უუუ.

***
შეხედე!

შეხედე, როგორ არის ჩასკვნილი
ამ მთების ჩრდილი და ჩაის ჭალა.
ჩამავალ მზეთა უკანასკნელი
და სისხლიანი გზა ჩაიშალა.
ჩემი გულია: მშვენიერ მაისს
ხვეწნად მუხლებში რომ ვუვარდები,
სიმღერა ჩაის, სიცოცხლე ჩაის
და უყვითლესი ჩაის ვარდები.
რა არის ნეტავ ქვეყნად მისთანა,
რომ გამიცივოს გული მისდამი,
მიჩვენოს სადმე აჭარისთანა
სხვა რომელიმე აჭარისტანი.
ახალგაზრდობის დღე, საიდანაც
ჩემგან პირველად ზღვაა ნახული,
მიჩვენეთ სადმე ზღვა ამისთანა,
ან მთები ზღვაზე გადასახული.
ჩაის მინდვრების თვალის გახელას
ეკუთვნის ჩემი ძახილი: ვაშა!
ჩემი კალამი, მზე, მაჭახელა,
„ხასანბეგურა“ და „ალიფაშა“.

***
შეხედეთ, მიწა!

გემის ბაქანზე
ვიდექ მარტო.
მინასებრ მწვანე -
ყინულთ კედლები
აწვებოდნენ
გემს მაღალ მხრებით;
შეუბრალებელ
და ურყეველ
ბარიერებით
გადაიკეტა
მომავალის
გზა მოტორტმანე.

იდგნენ ყინულის
სასახლეთა
მუნჯნი გროვანი,
ყინულის მთები
და კოშკები
მაღალ თაღებით,
რაც იყო თვალით
სანახავი,
ხელშესახები,
ისახებოდა
ვით ქალაქი
ყინულოვანი.

მკრთალ-მოზურმუხტე,
სავსე მთვარის
დაღლილი სახე
ცივზე-ცივ ნათელს
ყოველივეს
ახვევდა ზეწრად.
და იმ ნათელში,
იმ საოცარ
წამში, უეცრად
მაღალ ანძასთან
ხელში დროშით
შენ დაგინახე!

შენ დაგინახე,
სიცოცხლისა
გენიავ ჩემო!
როგორც კი გულმა
სიახლოვის
შეიგრძნო ძლევა -
დამაყრუებელ
ხმაურობით
დაიწყო ნგრევა,
რაც კი ყინულთა
გარემოცვა
იყო გარშემო.

წყალქვეშ მიწისძვრას
ედრებოდა
ძალა ხმოვანი.
მივვარდი საჭეს
ყინულთაგან
თავისუფალი.
ვხედავდი - როგორ
დაყირავდა,
როგორც ღრუბელი
და გაიფანტა
ის ქალაქი
ყინულოვანი!
ის ციხეები
და კოშკები
ჩაიმსხვრნენ მაშინ,
უზარმაზარი
ლილის მთები
ჩემს თვალთა წინა
განიფშვნებოდენ
ისე, როგორც
მსუბუქი მინა
და მწვანე ნათლის
ელვარებით
წვებოდნენ ზღვაში.
როგორც დაიძრა,
ისე მალე
გაიჭრა გემი -
ხმლის მოქნეულის
სიბასრით და
ისრის სისწრაფით!
განვლო მანძილი
ავსებული
ყინულთა ქაფით
მხარისკენ, რომელს
საოცნებო
ჰქვია ედემი.

შეხედეთ, მიწა!
სიყვარულის
გრძნობებით მკვიდრით
ჩვენ გვეგებება
აქ გულწრფელი
სიცოცხლის ქნარით
ჩვენი ბრწყინვალე,
ჩვენი ვრცელი
სამშობლო მხარე,
ზღვის ნაპირები
ასწლოვანთა
ხეთა სიმდიდრით!
ასე ვხედავდი,
მშვენიერი
და დიდებული
მოსჩანდენ მთები,
მე მესმოდა
იმათი ძმობა.
ეს იყო მათი
გარდაქმნა და
ახლად სრულყოფა,
და სიდიადე
მაღლა, ცამდი
შეკიდებული!
სმენა იჭერდა
უსაყვარლეს
მდინარეთ ხმაურს,
ჰაერში იდგა
სურნელებათ
სხვადასხვა ზვავი.
ნაპირებიდან
შემპარავი
ჰქროდა ნიავი,
რომელიც მარად
ზღვასშეჩვეულს
ხიბლავს მეზღვაურს!

სადღაა ყინულთ
ჟრიამული
და ქარის სტვენა?
ო, მომავალის
დიდი რწმენის
კარგო ბუნება...
შენ შეგიძლია
დღეთა ჩვენთა
შემობრუნება,
მშვენიერ დღეთა
შეგიძლია
მომმადლო ენა!

***
შვებული

აქ როგორ არ გადიხაროს,
რაც დილის ნამმა დანამა,
შვებულის გული ახაროს
კოლექტიურმა ყანამა.
მზის შუქზე უფერადესი
ჟუჟუნა წვიმა მოსულა,
მოსაწევ-ნახნავ-ნათესი
ყიჟინით გარემოცულა.
ეს მოსავალიც, ვით მოლი,
ჟუჟუნა წვიმამ დანამა,
თუ რამემ გული გაათბოს,
ისევ აკრეფის ხანამა.
ზვარს ვინ შეხედავს უგულოდ,
ვარდი ყელამდე მოსულა,
სიმღერა დავაგუგუნოთ,
ჩვენი შვებულიც მოსულა.
მოსულა, მოსულა, მოსულა,
ჩვენი შვებულიც მოსულა
გაზეთი მოუტანია,
ბობოლა დგას გულმოსულად.
დანამა, დანამა, დანამა,
ჟუჟუნა წვიმამ დანამა,
თუ რამემ გაგვახალისოს -
შეხვედრამ ამისთანამა!

***
შვეიცარია

ციკლიდან „პაციფიზმი“

მთებს გახედავ: სიზმარია,
და სიზმარიც მწარეა.
ალპებით და გლეტჩერებით
ბრწყინავს შვეიცარია.

აი, სხვათაშორის,
საუბარი ორის:
- გაზაფხულის დამდეგია,
აყვავილდა მთა-ბარი,
ლიგაც გამოსადეგია,
თუ გინდა სთქვა ზღაპარი.
- მაგრამ რა დროს ზღაპარია
და ან რა გვეტახტება,
აწი რაგინდ მაღლა იდგეს -
ვერაფერს ვერ გახდება:
- ჩვენი მღვდელიც მაჯერებდა -
ლიგა ღმერთის ლანდია:
ერთი შუქიც იმ რწმენისა
ჩემს გულში არ ანთია.
- არ ანთია, უკმარობის
კი ღვივდება საკირე...
მე ხომ ჩვენი აზნაურის
ვიყავ მოჯამაგირე.
- თქვი, რამდენჯერ მოუმართავს
სიტყვით გამონაკრეფით:
„შენც ბატონი, მეც ბატონი
ვიყოთ გულხელდაკრეფით!“
- მოჯამაგირობის ვადა
აგრე როდი თავდება,
აგერ დრომაც მოაწია,
ყანაც ათავთავდება:
არ გაგიშვებს სიკვდილამდე,
ხვეწნას რა მოუცია -
თუ სიკვდილმა თავის დროზე
თვითონ მას არ უწია.
- ვთქვათ, ავად ხარ მეტის ჯაფით.
აბა მაშინ რას შვები?
აქეთ მიწა გიდარაჯებს,
იქით ექიმბაშები!
- იმეორებ ყოველ წამით
სოფელი და ქალაქი,
რომ ჩვენს თავზე თვის ხელობას
სწავლობს ყველა დალაქი.
- რა ტვირთები არა ვზიდე,
რა ღამე არ ვათიე...
მაგრამ მისგან დახმარება
ძველი ბაიათია.
- ჩვენს სიცოცხლეს სამუდამოდ
ისევ იგი განაგებს,
ჩვენი შეურაცხყოფისთვის
არსად პასუხს არ აგებს.
- მაშინ ვიღას უშველიდა
მათი გადამტერება,
- ჩვენთვის მხოლოდ უბედობა,
მათთვის ბედნიერება:
- არ შეგვფერის: მათ მამობა
და ჩვენ კიდევ შვილობა,
არასდროს არ მოხერხდება
ჩვენი სიამტკბილობა:
- მთლად ჩამოვხმი, მაგრამ რა ვქნა,
რა მაქვს, რა გამაჩნია.
მემამულეს გატაცება
ლოყებზედაც აჩნია.
- არავითარ შემთხვევაში
არც ხსნა, არც შეღავათი,
ჩვენს მინდვრებზე ლერწამია -
სტვირს კი უკრავს თავადი.
- სწავლობს, მაგრამ გვიან არის,
ბედს დაღად ზედ დაუკრავს -
ვინც სიბერის ხანში სწავლობს
საიქიოს დაუკრავს.
- გაზაფხულმაც მოაწია,
საქმე არის საჩვენო,
უნდა თესლი გამონახო,
უნდა მიწაც აჩვენო.
მიაბრუნე, მოაბრუნე,
გვერდზე გადაუტანე,
ქვას რომ შემოეჯახება
მოპირული გუთანი.
გუთნით რაა? იარაღი
რომ არ არის - ახია,
სადაც ბაღი არ არსებობს,
ბუჩქის ძირიც ბაღია.
- ეს ბაღი ჩვენ მოვიყვანეთ,
ეს გზა, ეს შადრევანი -
მას კი ჩვენთვის ენანება
ყურძნის ერთი მტევანი.
- გადახედე შემოდგომით
კომშებსა და ბროწეულს,
ყოველივეს ჩვენის ხელით,
ჩვენის შრომით მოწეულს.
- ამ ბაღში რაც იპოვება
მემამულის ხვედრია,
სხვა ვინა ხარ, საიდან ხარ,
გასწი გადაეთრიე.
შენ რას ყბედობ ამ ვაშლების,
ამ ხეხილის მაგიერ,
იგი ბაღმა მოიყვანა -
არა მოჯამაგირემ.
- გულუბრყვილო რომელია,
თუ რომ სტუმრად ეწვია,
საჩუქარი მებაღისა -
მხოლოდ მკვახე ნესვია.
- იფნის ჯოხს გამოიჭრი,
მაგარ კომბალს გაითლი,
ჯოგი თუ არ დააფრთხე,
ისე როგორ დაითვლი?
სიცივეში ჯოგისა
მოვლა ძლივს გეხერხება,
ზოგი სეტყვით ისპობა,
ზოგიც გადიჩეხება.
ზოგი მგელმა წაიღო,
ზოგმა სული დალია,
ყველა მოჯამაგირის
უგნურების ბრალია?
ნახირს როცა მირეკავს
და არის ხმაურობა,
ერთი რამ აქვს უფასო:
ვირით მოგზაურობა:
ყველაფერი კერძოსია
ვისი კიდევ? რა ვიცი,
საძოვარი ჩვენ არა გვაქვს,
არც სადგური თავისი.
ამნაირი გაწამებით
სიცოცხლეც კი არ გინდა,
რომ დაბერდა მემამულე -
ქოფაკივით აღრინდა.
- კნეინა კი ვითომ გულით
სპეტაკი და ჩუმია,
ისე დატკბა თითქო ლბილზე
ლბილი აბრეშუმია.
- ეხლა შარსაც რომ მოგდებენ:
ხუმრობა არ გარგია -
ყველში ცხვარის მატყლს რა უნდა
თუ მეცხვარე კარგია:
- გათენდება, უეცრად
თავზე წამოგადგება
და დაგიწყებს გინებას
რაც ენაზე ადგება.
- გაგიღიმებს, მარა რა?
გატენილი თოფია -
მეგობრობას იმისას
ისევ მტრობა სჯობია:
- ერთ ტკბილ სიტყვას გაღირსებს,
იყო და გაიარა,
ზამთრის მზეს დავუჯერებ
მაგის სიტყვებს კი არა.
- აამაყებს უზომოდ
ან შეძლება, ან გვარი,
არის ყოველ სოფელში
თვითო მაინც ამგვარი.
- ასეთია დღეს მხარე
უფლებაა ძლიერის,
უმეტესად მაძღარის,
არასოდეს მშიერის.
- რა მშვიდობა დამკვიდრდეს
და მონობის მიგნება,
მაინც ეს წყობილება
დანგრეული იქნება.
- ეს მინდვრები მოიარე,
რომელ კაცს არ შეშურდეს:
ღვინო არა, პური არა,
წყალი - რამდენიც გსურდეს.
- შენ დამშვიდდი, ამბავი
ძველთა-ძველის-ძველია,
ერთა ლიგაც მაგათი
მუდმივი დამცველია.
მაგრამ იცი ამგვარი
რამე ამ ჩვენს მხარეში,
ასი ნიაღვარი რომ
ხვდება ერთ მდინარეში?
თოფები და ფარები,
ვადა რაკი დადგება,
ასი წლით ნატარები
ერთ დღეს გამოგადგება.
მაშინა სთქვი, თუ მტერი,
დარჩეს გაურიყავი,
მალე განადგურდება
შენ გულმაგრად იყავი:
გადივარცხნე ქოჩორი
ისე, როგორც წესია:
დამშეული ჩოჩორიც
ცხენზე უსწრაფესია.
მალე იგრძნობს ბატონი
რომ ხუმრობა ეყოფა,
მეხად რომ დაეცემა
თავზედ ჩვენი გლეხობა.
ალპებში და გლეტჩერებში
ბრწყინავს შვეიცარია,
მთებს გახედავ: სიზმარია
და სიზმარიც მწარეა.

***
შვენოდა ჰაერს ფოთლების ბნევა ..

შვენოდა ჰაერს ფოთლების ბნევა,
ბაღში არ იყო ფერების ტევა,
ტოტების ხმაურს
ქარი დაკარგულს მოტივს სტაცებდა.
ქარი ზღვის პირად აბარბაცებდა
დაღლილ მეზღვაურს.

აქ მშვიდად ეხლა არვინ გამოდის;
ერთი ღრუბელი ცად საღამომდის
აბრისად სჩანდა.
აქ კრეიცერის სონატის შვენის
ახმოვანება და ბეთხოვენის
ცა გაილანდა.

***
შინდისის ჭადრებს

ორო ჭადარო, წყვილო ჭადარო,
შემოხვეულნო შუქთა ბადრებით, -
ო, მე არ ვიცი, რას შეგადაროთ,
ან უცხოეთში რად მენატრებით?
კვლავ გახვევიათ ოქროს ზეწარი
და შემოდგომის მკრთალი ბლონდები?
მე, უთვისტომო და გარეწარი,
თქვენ გაგიხსენებთ და დავღონდები.
თქვენთან რბიოდენ ნათელნი დღენი,
ლოცვა ბავშური, ფერი გედური,
ეხლა რად მესმის შრიალი თქვენი,
როგორც ტირილი და საყვედური?

***
შიშველი

სიმაღლე ლაჟვარდთა,
ვარსკვლავთა სიმაღლე,
სიმაღლე ზამბახის!

ყელი გაქვთ გედივით მაღალი და სწორი!
ოჰ, თქვენს თმებს შეჰფერის დაფნა და ამბორი!

ელადა, ელადა!
აქ სული ატარებს თვის მსუბუქ სამოსელს, -
ასეთი სინათლით შუბლი უელავდა
ვენერა მილოსელს!

***
შიში

ქალაქში შიშია,
ქუჩებს და მოედნებს
ბურჟედ და მოლჲერად
მოედო ხოლერა.
და თეთრი ეტლები
მიჰქრიან.
სკდებიან კედლები.
მე მიფიქრია:
ამნაირ დღეებზე ჩუმად და
ცბიერად.
ცხედრები, ცხედრები...
ხოლერა, ხოლერა.
და როგორც მხედრები,
როგორც ცა-იერად,
მეწყერად, სამუმად
გვედება ეს ჭირი.
მზე ჩავა, ამოვა,
ყოველთვის შავია!
ნიავიც სავსეა
ხოლერით!
წინ მიაქვთ კუბო,
ქალაქი ფითრდება...
მან შეამჩნია,
რომ ბერდება,
ძლიერ ბერდება:
იქ ყველამ იცის,
რომ დღეს თუ ხვალ
შეუერთდება მქროლავობას
და
შეჩერდება.
მეზობელს, რომელსაც
თითი არ სტკენია -
მთავრობამ ზედ კარზე
კირი მიუყარა!
და შემდეგ (ჯანმრთელი)
გაგზავნა... იმ ეტლით!
ამაოდ ტანჯული
უცხადებს ექიმებს:
- "მე ავად
არა ვარ!"
ვინ მოვა მსაჯულად?
არავინ!
მზე ჩავა, ამოვა,
ყოველთვის შავია!
ნიავიც სავსეა
ხოლერით!
მთვარესაც ედება
ბაცილა!
ხეებიც ხმებიან!
სახლებზე ფარდები
არ შეირხევიან.
და ერთ დღეს...
ხოლერა...
ის...
მთვარესაც ედება
ბაცილა!

ფანჯრებზე ფარდები
არ შეირხევა.
გადადგამს ერთ ნაბიჯს
სრულიად ცოცხალი
და
უცებ ეცემა.
ოპერაში
მე ვხედავ, გადასძვრათ
მსმენელებს ტყავები
თავების სარქველიდან.
(ეს ხდება უეცრად).
დადიან ჩონჩხები:
ხოლერა, ხოლერა!
ქალაქს დაღუპვა ელის!
ამაოდ გული
აევსება წინათგრძნობებით,
დადგება სიჩუმე:
დაღუპვა ელის:
შავი აჩრდილი
სწუხს:
დაღუპვა ელის!
ტკივილებით გამწარებული
ღრღნის მიწას...
ეძახის...
ვინ ისმენს?
არავინ, არავინ:
ის იღუპება!
რაა ყორნის ხმა?
რას ნიშნავს ვაზა გატეხილი?

***
შოთას „უკვდავი“-ს სახელდება ..

შოთას „უკვდავი“-ს სახელდება ხალხის გულია,
ის მღელვარ ზღვაზე მიმავალი მძლავრი გემია,
თუმცა რუსთველის სამარეც კი დაკარგულია,
ვეფხის პოემა - აი, მართლა აკადემია.

***
შორი ალერსი

გადამავიწყდა ჩემგან თქმული სიმღერა ძველად
და ახალ ჰანგებს ვეძიებდი ფიქრთ გასართველად.

მაგრამ სიმღერა იგი ძველი თან აქვნდა სოფელს,
ის არ კარგავდა ჩემს მწარე ცრემლს, ცრემლს შეუშრობელს.

არის სხვა ცრემლი, ყოველ ცრემლზე უსიამესი,
როცა ვერ გწვდება საუკუნეთ შორი ალერსი...

როს სული სცოცხლობს, სხეული კი სამარეში სდუმს,
ჟამი გეძახის ხელოვნების სევდიან ქურუმს.

ის წრფელი ცრემლი კვლავ აადგენს ხელოვნებას ძველს,
კვლავ გააცოცხლებს მიწით გმობილ წინასწარმეტყველს.

***
შორი ყინული კავკასიონის

გააფთრებული ქაფი რიონის.
ცაზე აცურდნენ ლურჯი ტივები.
შორი ყინული კავკასიონის
ნათლდება როგორც ნეგატივები.

გააფთრებული მდინარე ყვირის,
ის ელოდება შხამიან წარბას,
და ნანგრევები მარადის პირის
უკვდავებაში პოულობს დარბაზს.

***
შორი ხმა ლოკომოტივის

მოკლე, შორი ხმა
ლოკომოტივის,
გაიჭრა ღამის
სიწყვდიადეში.
შორს იწია-რა,
სივრცეში ჩივის
უცებ მომწყვდევას
უცნობ ბადეში.

ამაოდ ეძებს
ღამეს დაწრეტილს,
ახლოს, მშობლიურს,
არა გარეწარს!
ისევ დუმილი
სვამს მრავალწერტილს,
და მიაფენს კვამლს,
როგორც შავ ზეწარს.

მოკლე, შორი ხმა
ლოკომოტივის
მიჩუმდა. ღამე
აწვდილა ცამდის.
მიჩუმდა, მაგრამ
დუმილში ღვივის
მოახლოვება
დიდ განთიადის!

დანგრეულია
ხიდი, რკინისგზა,
ბნელ სადგურიდან
კვლავ ჭოტი ჰკივის,
დუმილში ღვივის,
დუმილში ღვივის
მოკლე, შორი ხმა
ლოკომოტივის.

***
შორს არაა დღე...

შორს არაა დღე,
როს ბერლინის ტყვე
კვლავ იქუხებს: ჰე,
აბა ჰე, აბა ჰე!
მუსრი ქვეყნის მტერს,
მაგ პარაზიტებს
ჰკა!
აბა ჰე, აბა ჰე,
ჰე..
ბარიკადებზე.

***
შორს იალქნები სჩანან

შორს იალქნები
სჩანან ზეფირად.

ზღვას და მეზღვაურს,
მოგზაურთ ხმაურს -
და აურ-ზაურს
ვიცნობ ზეპირად.

შავი ზღვის პირად
შენ იდექ მწირად:
გეტყოდა ტალღა:
წავიდეთ ძირად.

მაგრამ, აჰ, შველა:
შორს ცისარტყელა
გაჩნდა და ელავს
შავი ზღვის პირად.

შორს იალქნები
ჰქრიან ზეფირად.

***
შორს რომ ჩანს, ის რა გემია?...

შორს რომ ჩანს, ის რა გემია?
დაფიქრებულა ილორი...
სიბერის რულს მისცემია
და ესიზმრება, რომ შორი -

გაჰყურებს ჯვარის ცისკარი
სვეტიცხოველს და სამთავისს.
წამოვა არაგვის ქარი
და თავს ევლება სამთავეს.

ხმაურობს: ვერ შეიცვალა
უუძველესი ჭრიჭინა.
ვერ სძლევს, თუმც ბევრი იწვალა,
რა ცეცხლიც მან გაიჩინა.

და მძლავრი, ვით აზარმაცი,
აქ მდგარი მრავალ დროებით,
მთით არ წასულა არმაზი
ვერცვლილი ამაოებით.

მშენებელთ და მესანგრეთა
დახვეულ გზა-ბილიკების
მზედ გაწოლილან ნანგრევთა
და ნაგებობათ ხვლიკები.

არაგვო, ვინ არ დაგხვდა შინ.
მე და შენ ერთად ვგრძნოთ მაინც,
მრავალი საუკუნის წინ
ჩვენ შევხვდით თუ არ ერთმანეთს.

***
შრიალებს ჩალა

შემოდგომაა... შრიალებს ჩალა,
აჩალეს ჩალა, ზიდავენ შეშას,
როგორ აფიქრებს სამშობლო ჭალა
ჭაობის ვარდებს, დასილულ ნეშოს.
შემოდგომაა... დაყრუვდა შარა,
მოვიდა წვიმა, დამძიმდა ზვინი;
მოვა თუ არა, მოვა თუ არა? -
ოხვრით კითხულობს ცეცხლის შიშინი.

***
შრომა და მოსვენება

როს ხელს გიშლის ხეობები,
ცივი კლდე და ხმელი ნერგი, -
შენ მიდამოს ეომები
და ხმაურობ, როგორც თერგი.

და ყოველ წუთს, ყოველ მხრიდან
გამოძახილს ისმენს ხევი,
რომ სიმძიმეს მკერდით იტან
და ზეცამდე მიირხევი.

მე ვხარბდები ხმაურს ხმოვანს
მქუხარებას, წინსვლის გრძნობას,
მასში ვხედავ ყვავილოვანს
სიხარულის მუდმივობას.

ცად - ფოლადის გედებია,
ძირს ჰქუხს თერგი და რიონი,
მთვარით თითქო ედემია
საყვარელნი გარემონი!

ხომ შენია, ხომ ჩემია
ეს მდინარე და ეს მთვარე -
დიდ ზრუნვას რომ მისცემია
მშობლიური არე-მარე.

სამშობლო - თავს გვადგას დედა -
მოსვენებულთ მყუდრო ძილით,
რომ სიცოცხლით აღსავსე და
ბედნიერნი ავდგეთ დილით.

***
შრომა ერთად ერთი

შრომავ, გვსურს, მხოლოდ შენ ერთი გვრწამდე, შენ ჩვენ მშველელად გამოგვეცხადე;
შრომა დაიპყრობს დედამიწის გულს, შრომა ალმურით ავა ზეცამდე.

***
შრომა მეცნიერებასთან მჭიდროდ დაკავშირებული

გზას უკაფავს
ჩვენს ქვეყანას
ოცი წელი
დიდებული
შრომა,
მეცნიერებასთან
მჭიდროდ
დაკავშირებული.

მოიფინა
ახალ სხივით
ჯურღმულები,
ხაროები,
და აღმოსკდა
დიდი ცოდნის
ულეველი
წყაროები.

დანატრული
ათასობით
მან მწყურვალე
დაიწაფა -
მხარე წიგნთან
კავშირშია,
გამახვილდა,
დაიძაბა.

სიამაყე
აღუვსებს გულს,
სწავლა-ცოდნის
კორიფეებს,
სხვებთან ერთად
რომ მჭედელი
გასაოცარს
აღწევს დღეებს.

გზას უკაფავს
ჩვენს ქვეყანას
ოცი წელი
დიდებული
შრომა,
მეცნიერებასთან
მჭიდროდ
დაკავშირებული.

***
შრომა ხმაურობს - ხმაურობს პოეზია!

ქალაქებიდან ჩამოსულა
სოფელში მუშა.
სამეურნეო იარაღებს
სინჯავს, აკეთებს.
სოფელი იბრძვის,
ის ადიდებს
სათეს ფართობებს,
გამალებით ხნავს
მიტოვებულს უქმად
ნაკვეთებს.
უვლის საქონელს, ათასობით
იზრდება ჯოგი.
იყენებს სასუქს,
ხარისხიანს
ამრავლებს ნათესს.
მცენარეები,
ბალახები
ელიან სილოსს.
და ქვეყანაზე
ზეიმი აქვს
დღეს უდიადესს.
მე მინდვრებიდან,
კარგო მხარევ,
მოგკარი თვალი,
გულში აფეთქდა
ჩვიდმეტთა წელთ
მღელვარე გუნდი.
გადამავიწყდა
გადუდები
საქმე და ვალი,
შენკენ მომართულ
ძველად ნაცნობ
გზებით დავბრუნდი.
ამ გზებზე ისევ
აღტაცება
აურზაურობს,
ამ გზებს არა აქვს
არავითარ
მონობის შიში.
როცა ასეთი
გულდაგული
შრომა ხმაურობს,
თითქო ხმაურობს
პოეზია,
ვეფხვი
და
ქარი.

***
შრომის გვირგვინით

მნათობი დადის ჩირაღდნით ხელში,
თავზე დაადგა ჩვენს საქართველოს,
მისი დიდიხნით დაჭრილი გული
რომ გაიგონოს და გაამრთელოს.
ჩანგის სიმებო! იჟღერეთ მარად
სპეტაკ ახალის აღმადგენ ჟინით,
მიმოიფინოს ჩვენი ქვეყანა,
უბრწყინვალესი შრომის გვირგვინით.

***
შუადღის გულმოდგინება

გულმოდგინებას შუადღე იჩენს,
იფენს რა ენებს, ვით წითელ ინას.
იწყებს ათასი ჭრიჭინა ჭრიჭინს
და ჰფხაჭნის ჰაერს, გაბზარულ მინას.
განუწყვეტელი მათი კვარტეტი
შუადღეს ათრობს მაისის ღვინით.
ცის ულმობელი მშრალი ვარდეთი
გადაფარულა თეთრი პინგვინით
და დასავლეთით ანთებულ ფერადს
მალე საღამო აავსებს ლილით,
ჩემი სალამი ახალ ქიმერას,
თვალებამღვრეულს დასიცხულ ძილით.

***
შუაღამეა... ზღვის ნეტარ გულში...

შუაღამეა... ზღვის ნეტარ გულში
წყნარად სხივებს ჰბანს კაშკაშა მთვარე...
შუაღამეა... ვარსკვლავთა კრება
მორცხვად ციმციმებს შუქმოელვარე...
სატრფოვ, აღარ მსურს შენგან შორს ყოფნა,
მსურს მთვარესავით სხივებში მხვევდე...
ერთხელ დახედე ჩემის ყოფნის ზღვას,
ერთხელ ჩემს გულშიც ჩამოიხედე!
შუაღამეა... სადღაცა მწყემსი
სალამურს უკრავს, ღუღუნებს სტვირი,
ხედავ, ნაზ ყვავილს როგორ ეხვევა
მთით მოწყვეტილი ცელქი ზეფირი!
დავემხვე პირქვე და ავქვითინდი,
თავდავიწყებით მიწას ვემთხვიე,
სატრფოვ გულისა! ცელქ ნიავივით
შემომეკონე... შემომეხვიე!

***
შუაღამისას

შუაღამისას ჩემს სარეცელთან
რაღაც უცნობი მესმის ვედრება,
თვალთგან ჩვენებას ცრემლები სცვივა,
განთიადისას კი მიდის, ჰქრება.

და მწუხარე ჟამს მარტოობისას
სული არ მშვიდობს, გული არ სცხრება,
თვალწინ იშლება მთელი წარსული
უბედურება, ბედნიერება.

გავაღებ სარკმელს, დაბერავს ქარი,
ნაზი პეპელა შემოფრინდება.
შუქი ეცემა კედლებს, სარკეებს.
გათენდა. სულში კი არ თენდება.

***
შუაღამისას, როცა მიდამოს...

შუაღამისას, როცა მიდამოს
შემოხვეოდა მწუხარე ბინდი..
მებრძოლთ საფლავებს მივუახლოვდი,
პირ-ქვე დავემხვე და ავქვითინდი.
„სწორ-მეგობრებო, - ვიმეორებდი -
გამოიღვიძეთ, არ გეყოთ ძილი?
ისევ ქვითინებს ხალხი მშრომელი..
ისევ ხმაურობს რკინის ბორკილი“.
არსით პასუხი.. ყრუ მდუმარება
გამეფებული თითქო სულს ლევდა
და სიო ცელქი მთით მოსხლეტილი...

***
შურიანი პოეტი

არ მეძინება. თვალბოროტი და აბეზარი
მღრღნის მწუხარება. ძლიერია სულში ანთება.
დუმილი ბნელი დამზუზუნებს როგორც მეზარე,
წარსულისაგან მე ნაცნობი ხმა მელანდება:
„ფიქრობ, ჩვენს შორის ყველაფერი თითქო გათავდა,
მშვიდ სამარეში გეგულები მშვიდი ცხედარი.
მაგრამ აქა ვარ. აქ ვიქნები განთიადამდე
შენი დემონი და სტუმარი გაუბედარი.
ახალგაზრდობა მოგიწამლე მძიმე შხამებით,
შენ საიდუმლო ჩემს გარეშე რა დაგრჩენია?
სული აგივსე ბურუსებით და შეღამებით,
მტრებს მორჩილებით მივაკუთნე შენი გენია.
მით ვარ ძლიერი, რომ არავის არ აპატია
ჩემმა ხელებმა ბედნიერი შენი შვენება,
იმით, რომ გულში უდაბნოა და აპატია,
იმით, რომ თვალებს არ ედებათ მზის გათენება.
ასე უძილოდ მიდის შენი ყოველი ღამე,
განუკურნელი მწუხარება აღარ გშორდება“.

***
შუქი

გააპე ბნელი, ნაცვლად ნათელი გადმოაფინე
დაჩაგრულ მხარეს,
რომ ნათლით შენით, გვირგვინით მშვენით,
ანუგეშებდე ტანჯულ-მწუხარეს!
რომ ჩვენი ბედის დიდი იმედის დიდება ჩანდეს
შარავანდედად,
გააპე ბნელი, ნაცვლად ნათელი მოგვფინე, შუქო,
სახსნელ იმედად!

***
ჩაკეტა კარი

ჩაკეტა კარი!.. სიცივე იგი
ვერ შემოანგრევს რკინეულ რაზას,
როცა გათავდა დიდი მიტინგი,
ის დაუბრუნდა ვარდებს და ვაზას.

დარჩება სახლში და მისი ქოხი
მოეჩვენება სურორეული,
სახურავს ურტყამს წვიმა და კოხი,
როგორც ომების ხმა შორეული.

მაგრამ ის დასცქერს ცეცხლის კამარას,
რომელსაც არხევს ალი მთოვარი,
მის სულს, დარჩენილს ბინდის ამარა,
ცეცხლთან ბევრი რამ აქვს სათხოვარი.

***
ჩამავალი მზე

1
მზე დასავლეთით ესვენებოდა,
სჭკნებოდნენ ვნებით სხივები მზისა,
ორთქლით დანამულ მიწაზე ვწერდი -
რა რიგ მიყვარხარ, ჩემო რაისა!

2
მზე ამოვიდა, ღრუბელთ სიწითლეს
მოულოდნელად ფერი ეცვალა
და საიდუმლოს ფერი ბრწყინვალე
შემოეძარცვა, შემოეცალა.

3
ცელქმა ნიავმა ჩემი სიტყვებით
დასერა ლურჯი ეთერი ცისა
და წაიკითხა მთელმა მსოფლიომ -
რა რიგ მიყვარხარ, ჩემო რაისა!..

4
უცებ გაცოცხლდა ირგვლივ ყოველი,
ველებს აღელვებს ნიავი მშვიდი,
ამოიშალა ძველი სიტყვები,
ახალი გზებით მიდის რაინდი!

***
ჩამავალი მზის ფერადო კიდევ...

ჩამავალი მზის ფერადო კიდევ,
ჩემს ხსოვნაში არ დაშლილხარ კიდევ.

თითქო იქ, შორს, სამი დღეა იწვის
მშვენიერი მწვერვალები წიწვის.

ვეკითხები ხეთა შენთა ფოთოლს:
რამემ ასე უნდა შეგაშფოთოს?

ეს უბადლო საღამოა მთაში,
მართლა ცეცხლი რომ დაინთოს, მაშინ?

ჩამავალ მზის ფერადების მორევს
იგი ცეცხლი შორით უამბორებს!

***
ჩაჰკეტა კარი

ჩაჰკეტა კარი!.. სიცივე იგი
ვერ შემოანგრევს რკინეულ რაზას,
როცა გათავდა დიდი მიტინგი,
ის დაუბრუნდა ვარდებს და ვაზას.
დარჩება სახლში და მისი ქოხი
მოეჩვენება სურო-რეული,
სახურავს ურტყამს წვიმა და კოხი,
როგორც ომების ხმა შორეული.
მაგრამ ის დასცქერს ცეცხლის კამარას,
რომელსაც არხევს ალი მთოვარი,
მის სულს, დარჩენილს ბინდის ამარა,
ცეცხლთან ბევრი რამ აქვს სათხოვარი.

***
ჩემთვის სანატრელია...

ჩემთვის სანატრელია მხოლოდ ეს ხმა, ეს ფერი.
მჯერა ბედს გაანათებს - (და მას მუდამ ველი მე)
ერთი ვარსკვლავთაგანი - (შეიძლება ვესპერი, -
შეიძლება ვენერა, ან და სხვა რომელიმე).

დაგინახავ თუ არა, გული ცემას ახშირებს
და ვერ ვბედავ გამოთქმას ოცდაათი წელია.
ღრმაა ის საიდუმლო, შენთან რომ მაკავშირებს
და ატანა სიმძიმის კიდევ უფრო ძნელია.

***
ჩემი გულია დღეს ეს შავი ზღვა

„ღამით მევლო, მოვიდოდი,
ზღვისა პირსა აჩნდეს ბაღნი“.
შოთა რუსთაველი

ჩემი გულია დღეს ეს შავი ზღვა,
თავმიდებული აჭარის კალთებს.
რაც დატეხილა ჩემს თავზე რისხვა,
თქვენს მშვიდობიანს ასცდეს ხომალდებს.
სხვას თუ არ უნდა ამის გაგება,
შენი გაიგებს ნაძვი და ფიჭვი, -
რომ ქვა არა ვარ და ქანდაკება,
არამედ კაცი რწმენით და იჭვით.
რომ მომავალშიც ავიტან მრავალს
უამინდობას, წყურვილს, სიცივეს,
ოღონდ ვხედავდეთ ჩვენ წინ მიმავალს -
ერთი იმედის შუქს მოციმციმეს.
დაბრკოლებათა ათასგვარ საკანს,
შეურაცხყოფის სუსხსაც ავიტან,
ოღონდ ვხედავდე სიცოცხლის საგანს
ჩემი სამშობლოს სანახავიდან.
მარტოობასაც ავიტან მწარეს,
უმეგობრობას ავიტან მძიმეს,
ჩემი სამშობლოს სანახავიდან
ოღონდ ვხედავდე შუქს მოციმციმეს.

***
ჩემი ვარსკვლავი

ჩემი ვარსკვლავი, სატრფოო, ცის თაღზე შუქად რომ ადის,
შენი ღიმილის შუქია, გამათბობელი მარადის.

ჩემთვის სიმღერა, შვენებავ, შენი ხმა არის ნარნარი -
დიდება სიყვარულისა, ცის სამსხვერპლოზე დამდნარი.

და მე, შენს მგოსანს, იქ ძალმიძს მარადჟამს ვიბედნიერო,
იქ ძალმიძს მხოლოდ ვიცოცხლო, სადაც შენა ხარ, ციერო.

და, რაც კი ქვეყნად ამ ჩემს თვალს უეცრად მოეჩვენების,
მარტოდენ ანარეკლია მაგ ღვთაებრივი შვენების...

***
ჩემი მეეტლე

ჩემი მეეტლე გზად მღერის
მრავალ ლექსსა და არაკსა,
ეს რომ არ იყოს, ისე ხომ
მოსაწყენია შარაგზა.
ეტლის კოფოდან მეეტლემ
ჩემსკენ რომ გამოიხედა,
მათრახი განს გაიშვირა,
სთქვა: სახლსა ხედავ იქეთა?
იქ ერთი ვინმე რომ სცხოვრობს -
მსურს გითხრა მისი ამბავი,
თქვენ ხომ მწერალი ბრძანდებით,
საქმეა დასასტამბავი.
თავმჯდომარეა არტელის,
კაცი კი არა, ჭოტია,
ამაღლებული ვინმეა,
სახელად ჰქვია ოტია.
თუმცა კბილები არა აქვს,
პირს ხომ გააღებს ყველგანა,
კბილებით არვინ შობილა,
პირით კი - მთელი ქვეყანა.
თან ლაპარაკობს, თანაც სჭამს,
მტერსაც შეებმის თვითონ ის,
ენაც სასწორის მსგავსი აქვს -
რასაც დაუდებ, იწონის.
ვითომ და ბობოლა იყო? -
ვინა ხარ, საით მოდიხარ?
იმისგან ვერას გაიგებ,
თუ ენამ არ გამოტეხა.
ენას ვერც ბოქლომს დაადებ,
ვერც აუკრძალავ რაიმეს.
სასიხარულო როცაა,
მაშინ იძახის "ვაიმეს".
ის ენა თაფლის მსგავსია,
წყნარია, მოუბარია,
ცხვარია იმისი ენა,
საქმე ქაჯივით ცხარეა.
თვითაც ხომ ქონდა მიწები
მეზობლისას სწვდა ის ასე,
რაც ულვაშისგან აიღო,
წვერს მიუმატა თვისასვე.
ვინც გზაზე გადუდგებოდა,
მივარდებოდა ოტია:
- ხელზე რომ ხუთი თითია,
ყველა ერთგვარი როდია.
ჩემი მიწები სხვას მივსცე?
ეს რა მითხარით „საჯაყი“,
ჩემივე ხელით ჩემს ფეხზე,
რათ შემოვიკრა ნაჯახი?
არც ეს ნაკვეთი, არც ისა!
ვერ გავსცემ, ეს ზღაპარია!
რომელი თითიც მოვიჭრა -
ტკივილი თანაბარია!
არტელში იგი შევიდეს,
ვინც არ სვამს, არც უჭამია,
თუ არ მიიღებს რაიმეს,
ხომ არას კარგავს, ძამია.
ზედმეტი რომ აღმოაჩნდა
და ჩამოერთვა მიწები,
ვეღარ შველოდა ვერარა
საბუთი დანამტკიცები.
დააჩნდა უმიწაწყლობა,
უგზობა, უღვთისმშობლობა,
ჩამორჩენილის სხვებისგან
ქეციან ძაღლის ობლობა.
ყრუ რომ ყრუ არის, ყურებით
იგრძნობს, რაც მისთვის სჯობია,
მივიდა თემ-აღმასკომში,
სთქვა: მიწა დამიგმობია.
ბრმა რომ ბრმა არის, მანც იცის
არტელი რა მნათობია.
ბრმამაც კი იცის, რომ დოში
მარილიანი რამეა;
მიმიღეთ მეც თქვენს არტელში,
თქვენი კაცი ვარ, ძამია!
მართლაც მიიღეს, მაგრამ რა?
თავისთავს სურს ემსახუროს,
ქაჩალი ფარავს სიქაჩლეს,
სანამდის ქუდი ახურავს.
თავმჯდომარედაც გავიდა
წინად ნაწყენი ოტია,
მისწვდა ბეღლებსაც, მაგრამა
სინათლე ბნელში როდია,
მალე საქვეყნოდ ეტყვიან:
გაგიგეთ შენ რაც გწადია,
და რაკი ხელს ჩასჭიდებენ,
არც გაუშვებენ, ცხადია.
გრძელ ენას, შეხედულებას,
როგორ ენდობი გარეგანს.
აბა, - გასძახა მეეტლემ
და კვლავ ცხენები გარეკა.

***
ჩემი სიმღერა

ზოგს ოქრომკედით მონაქსოვარი,
სურათი რამე, კარგზე მგლოვარი,
ზოგს ვარდი - წიგნში ჩანატოვარი, -
ყველას რაიმე აქვს სახსოვარი.
ბარათი, სისხლის ცრემლნატბოვარი,
ბეჭედი, ძვირფას ალთა მთოვარი,
საყურე, ტკბილის ჩრდილის მთხოვარი, -
ყველას რაიმე აქვს სახსოვარი.
თმა, როგორც განძი ძნელსაშოვარი,
წიგნი რამ, ომით მონაპოვარი,
საფერფლე, მამის დანატოვარი, -
ყველას რაიმე აქვს სახსოვარი.
სამშობლოვ, მარად მსასოოვარი,
ჰა, ჩემი ჩანგი სწორუპოვარი,
ჰა, ჩემი გულიც, რადგან მგზოვარი
ყველას რაიმე აქვს სახსოვარი.

***
ჩემო ზღვაო...

ჩემო ზღვაო, ავად ვიყავ
მთელის გულით, სულით, ტანით,
იმავ ზამთრის მარტოობის
მწუხარებით ნამეტანით.

უფრო მწარედ, უფრო შავად,
უფრო მწვავედ თვალწინ დგება
სიყმაწვილის უნახავად
გარდასულთა დღეთა წყება.

მაგრამ ეს ხომ სიზმარია
და სიზმარი ავზე-ავი,
ზღვაო, დილით შეიცვალა
შუაღამე შავზე-შავი.

***
ჩემო მადონნავ!

გულატოკებით,
ტკბილ ფიქრთა გზნებით,
ზეშთაგონებით,
ციურ ოცნებით,
გაქანდაკებდა მხატვარის ხელი.
მაგრამ ეს გრწამდეს,
ვინც უნდ გხატავდეს,
ჩემდენ სიყვარულს
ვერ იგრძნობს აღძრულს
თუნდ ღმერთი იყვეს, თუნდ რაფაელი!
ვერა, ვერ ვუცქერ გულდამშვიდებით
ოცნებით სავსე შენს ცისფერ თვალებს,
მოვკვდებით... ერთად აღარ ვიქნებით
ესღა მაშფოთებს... ესღა მაწვალებს...
მაგრამ რას ვამბობ.
გრძნობას გავათბობ
და მსუბუქ ფრთებით
გადავფრინდებით,
ჩემო მადონნავ, ოცნების მხარეს.
იქ მე დავხატავ
ჩვენს უკვდავ სიზმარს,
იქ კვლავ მოვმართავ
ჩემს წკრიალა ქნარს,
იქ გულშივ ჩავკლავ გრძნობათ სამარეს!

***
ჩემო მენავე

ჩემო მენავე, შენი ფიქრი
და შენი ზრუნვა
გაუზიარე შენს მეგობარს:
მშფოთვარე ზღვასა.
ნუ შეგაშინებს მისთა ტალღათ
მრისხანე ბრუნვა,
გულს ჩაუკვირდი და მიზეზებს
სხვასა და სხვასა.
ნუ გამაგონებ ნურასოდეს
ჰანგებს მწუხარეს,
ნუ ითვალთმაქცებ ცხოვრების წინ,
ნუ დაეცემი;
დიდი ხანია გზა ბრძოლისკენ
გადაუხარეს,
შენ მათ ფიქრიდან ისევ ღელვას
გადაეცემი.
ვარსკვლავთ ციმციმი
და ზღვის სუნთქვა დღეს არ დაგატკბობს,
არ გაგიტაცებს
მყუდროება დაკარგულ ცისა,
შენი სიმღერა
სხვანაირად გულებს გაათბობს,
როგორც სიმღერა
განწირულის და მებრძოლისა.
თქვენაც, ტალღებო,
ეს ოცნება თქვენი ნერგია,
საჭირო არის
თუ არ არის სინათლეთ ღვარი,
მეტი სისწრაფე,
მოძრაობა და ენერგია,
თავი და თავი
დღევანდელ დღის აი, რა არი.

***
ჩემს ყრმობის ხანში

ჩემს ყრმობის ხანში
მე აფხაზეთში
მიყვარდა ასვლა
უცნობ ბილიკით,
რომ დავმტკბარიყავ
ცად ანაზიდის
ჩუქურთმებითა
და ბაზილიკით.

მიყვარდა მთები
უზარმაზარი,
მიუვალი და
უცნობი გზები,
უუძველესი
იგი ტაძარი,
უმშფოთარესი
ის ხეობები.

მოგზაურობა
სიძნელით სავსე
ჩემთვის არასდროს
არაა ძნელი,
როდესაც იცი
გადიფრენს თავზე
წელიწადების
ქროლა ფიცხელი.

იმ ყრმობის გზაზე
ბევრი ხვეული
იყო, მხარეო,
ჩემთან მავალი;
დე, ჩნდეს, ხელიხელ
გადახვეული
წარსული, აწმყო
და მომავალი.

მე დრო მავალებს:
მოწყენით ნუ ხარ! -
და უძველესი
ტყეების მცველი
აქ ჩემს მახლობლად
შრიალებს მუხა,
ვით მომხიბლავი
მოტივი ძველი.

***
ჩემს ძვირფას შინატეხელს

ცხოვრება შენი, კარგი, კეთილი...
სახელოსნოთი კარჩაკეტილი.
არ გახსოვს ლუვრი, ნიუ-იორკი,
არცა პარიჟი, ჩემო გიორგი.
არც საჭიროა, ის  არის ცრემლი,
შენ კი ცხოვრების გახურებს გრდემლი
და სიყვარული ყველაზე ტკბილის -
ახოსპირელის და ევდოშვილის.
რამდენჯერ ერთად ტიროდით ქეიფს,
რეჟიმებს მძიმეს, სასტიკ ზღუდეებს.
თქვენ სვამდით ღვინოს, რომ სულმა იწყოს
ღელვა, რაც ვერვინ ვერ დაგვავიწყოს.
ებრძოდით მუქთახორობას ქარში...
ბევრში, ვინ იცის, შენ ერთი დარჩი -
სპეტაკი, როგორც ვანქი, სიონი,
შენ გესალმება გალაკტიონი.

***
ჩემს წინ ცაცხვის ხეს...

ჩემს წინ ცაცხვის ხეს მაღალ მწერვალით
გადაეშალა მძლავრი რტოები
და შრიალებდა მძიმე შრიალით,
როგორც გაფრენილ არწივის ფრთები...

***
ჩვენ

უცხო ვინმე არ გეგონოთ,
მე ვარ რატი რატიშვილი,
ათი შვილი ცოცხალი მყავს,
ასი შვილის შვილისშვილი.

მათში სულ ყველაზე უმცროსს
ჩემი სახელი აქვს: რატი,
მე ასი წლის მოხუცი ვარ,
მას წელს შეუსრულდა ათი.

როცა ვკითხავ: „ოცი წელი,
მიმდინარე წლებს რომ ერთვის,
ვისთვის იყო მეომარი?“
ბავშვი მიპასუხებს: - „ჩვენთვის!“

შემდეგ ვკითხავ: „ამ დროშებით
ამ ვარდებით მონაფენი
დღე ვისია დღევანდელი?“
ბავშვი მიპასუხებს: - „ჩვენი!“

ბოლოს ვკითხავ: „მომავალი
საქართველოს შვება-ლხენა
ვინ იგრძნოს და უზრუნველყოს?“
ბავშვი მიპასუხებს: - „ჩვენა!“

ასეც არის! ამ ოც წელში,
რაც ჩვენში გზა გაიკაფა,
მსგავსზე ფიქრსაც ვერ ბედავდა
ჩვენი პაპის - პაპისპაპა.

მაშ, მრავალი გამარჯვების
წინ გვიძღოდეს, ჩემო რატი,
ოცჯერ ოცი, ოცჯერ ასი
და ათასი წელიწადი!

***
ჩვენ ავაშენეთ მაღალი კოშკი...

ჩვენ ავაშენეთ მაღალი კოშკი
და დავასახლეთ მასში ლანდები,
მაგრამ გამოჩნდა ქიმერა ოშკის
და მოიტაცა ანდამატები.
დავიღუპებით? ეს სულ ერთია,
სიცოცხლეს არ ვთვლით ჯერეთ შემდგარად,
ვის შეუძლია გვითხრას - ბრძოლაში
იგი სიცოცხლე დასწვა ჩვენგვარად?

***
ჩვენ აზია ვართ

ჩვენ აზია ვართ, ღარიბი ვართ, მაგრამ ევროპა
ხშირად გვაგონებს მწარე სიტყვას: პატიოსნება!
არა, ჩვენ არ ვართ არავის წინ პატიოსანი,
პატიოსანი არის მხოლოდ ევროპის კრეზი!
მას ყელამდე აქვს ყველაფერი და ჩვენ კი გვიჭირს.
გაგვინაწილებს იგი ნებით თავის სიმდიდრეს?
არა, მას არ სურს გაჭირვების ჩვენის დანახვა.
ჩვენ გაბრაზება და შიმშილი გვალაპარაკებს.
ჩვენ აზია ვართ, აზია ვართ, ვართ უკულტურო.
უკულტურობა კი ძაღლია, ქოფაკი ძაღლი,
რომელიც მუდამ იღრინება და იკბინება,
არა, ის უფრო სასტიკია ცოფიან ძაღლზე.
არ დაშავდება არაფერი, თუ ჩვენ მას მოვკლავთ.
წავიდეთ, მოვკლათ საზიზღარი უკულტურობა.
ამბობენ, რომ გვაქვს მოთმინების დიდი უნარი.
რაა სულ თმენა? სხვა უნარიც გვიჩვენეთ კიდევ.
შრომის უნარი, განათლების, გრძნობის უნარი.
ამხანაგებო, მეზობლებო და მეგობრებო!
თქვენ დამიჯერეთ, რომ შიშით და შიშის კანკალით
შემოგცქერიან ბურჟუები ყველა ქვეყნისა.
მაგრამ იმედი მათი არის, რომ თქვენ აიტანთ.
ასჯერ, ათასჯერ მათზე მეტი რომ ვიყვეთ ძალით,
მაინც ვერ დავსძლევთ ვერასოდეს მათ სიძლიერეს.
იგი ჩვენ მაინც უსათუოდ გაგვაცამტვერებს,
სანამ ჩვენ მხოლოდ აზია ვართ ჩამორჩენილი.
სანამდე მათ არ დავეწევით და არ გავასწრებთ
ძლევამოსილი ინდუსტრიის ახალ კულტურით!
მაშ, მუსრი ნაშთებს წარსულისას, მუსრი ჭაობებს,
სიკვდილი მასის უნდობარ მტერს - უკულტურობას!

***
ჩვენ არ გვინდა მომავალში...

ჩვენ არ გვინდა მომავალში
აგრაფენა, დუნა,
ჩვენი სათაყვანებელი
არის კუკუსუნა.

დედა საუკეთესო ჰყავს,
ლოყას ხალი შვენის,
მაგრამ უფრო ძლიერია
ეშხი მამაშენის.

ის ნამდვილად ჩუდეცკია!
მხატვარია ჩვენი,
კუკუსუნა, როგორც შვილი
შენ მას ძლიერ შვენი!

***
ჩვენ არ გვინდა სხვისი რბევა, ჩვენ არ გვინდა ომი

ჩვენ არ გვინდა სხვისი რბევა,
ჩვენ არ გვინდა ომი,
მაგრამ კაპიტალისტების
არ ისვენებს ტომი.
რადგან მტერი არ ისვენებს
ჩვენი სისხლის მდომი -
ყველა წითელარმიელი
იდგეს, როგორც ლომი.
ჩვენი დროშა ნიშანია
არა ჩაგვრა-ომის,
მშვიდობიან მშენებლობის,
მშვიდობიან შრომის.
ევროპაში კი ბევრია
მიწა-მიწა მძრომი,
პროლეტარი ყველა ქვეყნის
უმძიმს ქვეშევრდომი.
ჩვენ წითელი არმია გვყავს
სადარაჯოს მდგომი,
იმ მხრითა სდგას ფაშისტების
ბერლინი და რომი;
მზად ვართ! როგორც კი გვიბრძანებს
შტაბი, პოლიტკომი
ვაგრძნობინოთ პუანკარეს -
როგორც უნდა ომი!

***
ჩვენ გავიარეთ სოხუმი, გალი...

ციკლიდან „რევოლუციონური საქართველო“

ჩვენ გავიარეთ სოხუმი, გალი,
ახალსენაკი, ზუგდიდი, ფოთი,
იქ ათასობით კაცი და ქალი
გვხვდებოდა, როგორც შავი ზღვის შფოთი.

ჩვენგან ისმენდენ მძაფრი ლექსების
რევოლიუციონურ აღფრთოვანებას.
ტრუბადურები ახალი გზების
ჩვენ ვასრულებდით მასსის ბრძანებას.

მგზავრობა გვქონდა ჩვენ ჩქარი,
გემით, ცხენით თუ ავტომობილით,
დე, თან მოგვდევდეს წვიმა და ქარი,
უუძველესი ჩვენი ძმობილი.

ვიყავით ცის ქვეშ, თუ ახალ სახლში,
ჩვენ კმაყოფილი ვიყავით მითიც,
რომ მივცურავდით ამ სიახლეში
და, საქართველოც საითკენ მიდის.

***
ჩვენ დავინიშნოთ ეს ადგილი...

- ჩვენ დავინიშნოთ ეს ადგილი -
ამბობდი შენა,
ვრცელ უდაბნოში, სადაც ქვიშის
ისმოდა ქშენა.
როგორ გვახსოვდეს? ავიხედეთ
ჩვენს სწორად, თითქო,
ცაზე მსუბუქი,
მშვენიერი ღრუბელი იდგა.

- დავიმახსოვროთ ეს ადგილი,
ამბობდი კიდევ,
როს შენს ბაგეებს ვერ მართმევდა
ცისფერი რიდე.
როგორ გვახსოვდეს? იმ ადგილას -
ჩვენს სწორად - ნელი
იგივ მსუბუქი, მშვენიერი
იდგა ღრუბელი.

ადგილს, დანიშნულს ასე ნათლად
და ასე ზუსტად,
ამაოდ ვეძებ... მახსოვრობა
შემექნა სუსტად,
თუ გადინაცვლა არე-მარემ?
გუშინ კი, თითქო,
ცაზე, ჩვენს ზევით, ამ ადგილას,
ღრუბელი იდგა.

მაგრამ ყოფნაზე ბევრმა ქარმა
გადაიარა,
გადაიტანა ბევრი დარდი,
ბევრი იარა
და ბევრი რამე, უდარდელად
მჭვრეტი ციდანა,
ღრუბელთან ერთად ამოებამ
თან წარიტანა!

***
ჩვენ ვხვდებით ისევ

ჩვენ ვხვდებით ისევ - უცნობი მხრიდან,
შენ, მეგობარო, მომეცი ხელი;
ჩვენ მეგობრები ვართ დიდი ხნიდან,
ჩვენ მეგობრები ვართ განუყრელი.

დგეხარ და უცდი, ვიცი, ვის ელი,
ახ, მეგობარო... ლოდინი ლოდის.
ჩვენ მეგობრები ვართ განუყრელი.
და ჰა, მესამეც... შეხედე, მოდის.

***
ჩვენ შევქმენით, ჩვენი არის

ჩვენ შევქმენით,
ჩვენი არის
ეს სიმდიდრე
დაგროვილი,
ჩვენ შევქმენით
იგი ოქრო,
იგი ფარჩა
და ქსოვილი.

ჩვენ მოვაწყეთ
მანქანები
და რკინიგზის
ქსელი ხშირი,
ჩვენ ამოგვაქვს
მიწის გულით
ის რკინა და
ქვანახშირი.

მხოლოდ ჩვენი
შრომა ბადებს,
რაც ამშვენებს
ყოფნის დღეებს,
ზღვაზე გემებს
და ხომალდებს
და მიწაზე
სასახლეებს.

შექმნილია
ჩვენის ხელით,
ჩვენის სისხლით
მოწეული,
იგი ოქრო,
იგი ვერცხლი,
ხავერდი და
ძოწეული.

თავდამსხმელს კი
ვერაგულად
სურს წაგვართვას
ჩვენი შრომა,
მრისხანების
ღელავს სისხლი -
სვავმა მის სმა
მოინდომა.

ჩვენ ვუჩვენებთ
მტერს მის ადგილს,
სადაც მისი
სამკვიდროა,
ანგარიშის
გასწორების
დროა,
გადუდები დროა!

***
ჩვენ შენთანა ვართ, დოლორეს!

მოგროვდით. ახლო თუ შორეს -
ხმა მივსცეთ ერთიმეორეს,
ჩვენც შენთანა ვართ, დოლორეს!
გრენადა და სევილია
ცხედრებით მოფენილია.
მადრიდის თავზე ჩრდილია,
მიფრინავს ესკადრილია.
მხარი მხარს ვუდგეთ ერთმანეთს,
გავეხმაუროთ ესპანეთს.
იქ ფრანკო დიდ ამბავშია,
რაც კი ქალი და ბავშია,
აიკლო და დაამშია.

***
ჩვენ, არა ერთი ცხოვრების კიდე...

ჩვენ არა ერთი
ვიპოვეთ კიდევ
ცხოვრების კიდე!
ჩვენ ქარხნის ბოლი
გვიყვარს ქალაქთა -
არა სიმშვიდე!
ბრძოლას შრომისთვის,
კლასიურ ბრძოლას,
რა დააწყნარებს?
ის ეძებს გზებს, რომ
თავისუფალი
მიაწყდეს კარებს.
მხოლოდ ბრძოლაზე
გვესაუბრება
ქურათა გროვა,
უფლება მისთვის
უმაგალითო
მოვა, დრო მოვა.
ყოფილა დიდი
უსამართლობა -
გამათხოვრება.
მხოლოდ ბრძოლაში
მთელი ცხოვრება -
არის ცხოვრება!

***
ჩვენ, პოეტები საქართველოსი

გულში იმავე გრძნობით ბრუნდება
და მოლოდინი დარეკავს ჩუმი,
რომ არაერთხელ აგუგუნდება
დედამიწაზე კიდევ სამუმი.

აჰ, ქიმიური ომების წყება
სოფელში, მინდვრად, ქალაქში, ტყეში.
ახალი ლპობა ჰოსიტალების,
ახალი ცრემლის ღვარი და თქეში.

იქ, ტრანშეების ლაბირინტებში,
ნუ გაგიტაცებს ძველი წუხილი...
ხევიდან ხევზე იკივლებს მეხი,
ხევიდან ხევზე წავა ქუხილი,

და გიგანტური მუხლუხო - ტანკი,
შეუწყვეტელი ტყვიის ფანტელი,
პროჟექტორებმა აერში იგრძნეს
აეროების კორიანტელი.

წამოვა მღვრიე ცეცხლის ნიაღვრად
ასსანტიმეტრის მკაცრი სახელი,
ხევიდან ხევზე გადიგრიალებს
ხევიდან ხევის გამოძახილი.

გააფთრებული ომის გენია,
ძველი ჟანგივით ყვითელი ფერის,
გადეფარება მეწამულ ზეცას,
რომ მოიტანოს დღე მწარე წერის.

იქნებ მოსწყინდეს ერთსახეობა
აღმოსავლეთის დღეების თბილის,
გამოანგრიოს მტკვარის ხეობა
და ასაკლებად მოადგეს თბილისს.

ვართ პოეტები საქართველოსი,
რომელთაც გვახსოვს დღე უარესი.
ჩვენ ეხლავ ვიცით, სად დადგებიან
კლოდელი, ჟამმი, სიუარესი...

დავდგეთ იქ სადაც ქარიშხალია
და სისხლიანი დგას ანგელოსი,
ახალ გრიგალებს ვწირავთ სიცოცხლეს
ჩვენ, პოეტები საქართველოსი!...

***
ჩვენი ალექსა...

ჩვენი ალექსა დადის ყოჩივით,
ტვინში ბნელი აქვს ზანგის პროჭივით.

***
ჩვენი არმია გზას მიჰყავს მზიანს

ჩვენი არმია გზას მიჰყავს მზიანს,
მომავალს მზიანს, უსივრცოდ მზიანს!
სიმღერის ხმა სტეხს შუადღეს ტყიანს,
როგორც ტყვიაში აჯენენ ტყვიას!
იმ ბრძოლის წლების ამბავს რომ ისმენ,
არ დაფიქრდები, მზადა ხარ მყისვე
მშენებლობაშიც შეიჭრა ისე,
როგორც ტყვიაში აჯენენ ტყვიას.
ვის ესმის დროის ახალი ზრახვა,
ვინც იცის ქვეყნის მოვლა-შენახვა,
უცდენლად მტერზე მიიტანს ლახვარს,
როგორც ტყვიაში აჯენენ ტყვიას!
ჩვენი არმიის ფოლადის რიგებს
მტერი ვერასდროს რომ ვერ ირიგებს,
მშრომელი კლასი იმგვარად იგებს,
როგორც ტყვიაში მოხვედრილ ტყვიას!
საგუშაგოა თუ ყაზარმაა,
ჩემი ლექსების იქ დგას არმია
და იმნაირი დღის მოწამეა,
როგორც ტყვიაში აჯენენ ტყვიას!
სოციალისტურ მიზნებით მსვლელი
გამარჯვებათა ამბავი ვრცელი -
თხუთმეტი წელი, თხუთმეტი წელი,
როგორც ტყვიაში აჯენენ ტყვიას!

***
ჩვენი დრო ისევ რუსთაველს ელის

ძველ სასახლეში ვეფხის ტყავებით
ფარავდა ვინმე გობელენს, მანდილს,
შვენოდა იგი ფერაყვავებით
აქ სადარბაზოდ მოსულ ავთანდილს.
ელავდა, როგორც ზმანება წუთის,
ზურმუხტი, ლალი და იაგუნდი,
ძველი ნანგრევი ვნახე გეგუთის
და, უხმო დროო, შენ მომაგონდი.
გამოჩნდა მაღალ სვეტთან თამარი,
რეტროსპექტივი, ლანდივით ჩუმი,
გამშრალთა ცრემლთა ნაწამწამარი,
მოეფინება მთელი სამუმი.
არაბეთიდან მოსული მონა
სდგას, მოიტანა შორით ფარისი
და სპარსეთიდან ლექსების კონა,
მიმოდის როგორც ტოტი ქარისი.
შორეულ დღეებს მახლობლად უზის
მცოდნე ჰაფიზის, მცოდნე გაზელის,
ცივი ოცნება შხეფავს აუზის.
ჩვენი დროც ისევ რუსთაველს ელის.

***
ჩვენი დღის ამბებს...

ჩვენი დღის ამბებს - ძალიან მწყრალი
თვალებით უსმენს ჩემი გადია;
კეთილი, ძველი ქართველი ქალი,
ვისიც გზა სულის სიდიადეა.

არა აქ უნდა ნახოთ, არამედ
იქ, სადაც ლოცვა და ზარებია
და შორეული ეპოქის ღამედ
კანკელი ფერებს შეფარებია.

სვეტიცხოველში ეშვება მაშინ
გაოცებული ლანდი - აგატი
და უუძველეს მიწაში ნაშენს
სხივები ცვივა, ბროლთა ნაკადი.

ფანტასტიური. ოცნებიან დღეს
ქერუბიმების მოესმის კვდომა,
მას შეუყვარდა ყოველივე ეს -
ფერისცვალება, ბზობა, აღდგომა.

გადია! ლაჟვარდ სირმარეული
გუმბათების ქვეშ ხატებს ევლები,
მთვარეული და სიზმარეული
გეჩვენებიან სასუფევლები.

კვლავ გუმბათიდან უნაზეს ლილას
განგიალებენ სნეულ ფერებით,
შავ მარმარილოს, თეთრ მარმარილოს
და მარმარილოს ვარდის ჩქერებით.

გწყურია, ოდეს სანთლები ელავს,
წაიღო სულით აურზაური,
ბაგით შეეხო მადონას ხელებს
და იგრძნო სუნთქვა არ აქაური.

***
ჩვენი ელვარე ოქროს ეპოქა

თითქოს მხრებს ესხას ბრწყინვალე ჩოხა,
დღეთა ულმობელ სასაფლაოსთან,
ჩვენი ელვარე ოქროს ეპოქა
ჰქმნის სულ სხვა ახალ „ვეფხისტყაოსანს“.
განთიადისას ალნაღვივები,
კრთომა-კანკალით და მისალმებით,
ფერებს მყინვარზე წერენ სხივები
მარადიული ოქროს კალმებით.

***
ჩვენი ზღვის არ-მნახველებს...

ჩვენი ზღვის არ-მნახველებს
სხვა ჩვევები ჰქონია.
რაც მე აღარ მაღელვებს,
მრავალს დროშა ჰგონია.
აგრეთვე არ მაშინებს,
მუდამ გავემიჯნები -
ლექსს რომ აშალაშინებს,
უსულგულო ნიშნები.
თითქო ხმისთვის მზიური
გზა არაა შეჭედვის,
გარდა დემონიური
საშინელი ბეჭედის.
ნიშანი ქვეყნიური
ყალბი ენამჭევრობის,
დაღი სატანიური
შეთქმულობის წევრობის.
იცოდეს - თუ არ იცის:
ის იქნება საქები -
ენა მშობლიურ მიწის,
უბრალო, გასაგები.

***
ჩვენი კოდორი

ღრუბლები შორი, აფრები შორი,
ახლო ხმაურობს ჩქარი კოდორი,
აგე, კოდორით აფრინდა ქორი -
ააქვს სისწრაფე... მერე როგორი!

და როდესაც ზღვას სწვდება ეს თქორი,
მსწრაფლ დადინჯდება ჩქარი კოდორი.
მირხევა მდორე, ტალღებიც მდორე
და დამშვიდების ზვირთი მეორე.

არა ამაოდ დუღდა კოდორი,
არა ამაოდ გასჭრა მთა-გორი.
იმ დროის არა ერთი და ორი
დარჩეს სიბერეს ხსოვნა-ამბორი.

მოგონებების არის ეს ტბორი:
რა ბედნიერი არის კოდორი!

***
ჩვენი მნათობი ცეცხლის ფერია

ცეცხლივით ჩვენი ტრიალებს ხანა,
ჩვენი მნათობიც ცეცხლისფერია;
მან ბევრი რული და მშვიდი ნანა
ქარიშხლის ხმებით მოიგერია.

მებრძოლ დროშასთან ელავს კალამი,
ეს ათი წელი, ათი აგური
დამკვიდრდეს, როგორც ძმური სალამი -
მხურვალე, მხნე და ამხანაგური!

მრავალმა წელმა გაასწრო ჩარჩოს,
დრო ისევ ცდილობს ძალთა მოკრებას;
ინდუსტრიალურ ალს გაუმარჯოს
და პროლეტარულ აბობოქრებას!

გაუმარჯოს ფიქრს, რომ ალებრ მნათი
ხავსმოკიდებულს, ნელს და ბორიოს
ააყირავებს ეს წელი ათი
ათიათასი წლის ისტორიას!

მჭიდრო კავშირი ერთმანეთს შორის
დღეს საჭიროა, როგორც არასდროს!
რევოლუციურ დღის დირიჟორის
ამღელვარებამ რომ არ გაგვასწროს!

თუ მსოფლიოში კვლავ შორით შორად
გიგანტიური იგრგვინებს ქნარი,
ჩვენ იმ ვულკანთან ვიქნებით სწორად:
გული, სიმღერა, შრომა აქ არი!

ხელოვნებათა არმია! ჩქარი
ეპოქის გვერდით იარე, წადი,
თუ დღეს რამ არის გაუგებარი,
ხვალ ნათელივით იქნება ცხადი.

ხომ განვლილია ნაწილი გზისგან
სხვა ამოცანა - აღმოსავლეთით.
როგორ შორსა ვართ იმ ნაპირისგან,
გემზე პირველი გზით რომ ავედით.

ოკეანესი ჰქუხს შუაგული
და ახალ ნაპირს იმედად ათოვს
მზე, რკინასავით შემოდაგული...
ჩვენი მხურვალე სალამი მნათობს!

სალამი ხანას, რომ გასცდა ჩარჩოს
დროშას, გაწევას, ძალთა მოკრებას,
ინტერნაციონალის ხმას გაუმარჯოს,
ინტერნაციონალის აბობოქრებას!

***
ჩვენი ჟურნალი

ჩვენი ჟურნალი... ეს იყო ხანა,
ძველი ლექსების მწველი სურნელი,
სულს როგორც ვნება და როგორც ნანა,
ისევე ცეცხლის წყუროდა დანა.
დაუნდობელი და მოშურნალი.
ვისი გულისაც იყო მკურნალი,
იგი რიდეებს გადაჰყვა თანა,
მაგრამ იმედის არ იყო განა
ჩვენი ჟურნალი?
მოვიდა წარსულ ოცნებისთანა
დიონისობა და სატურნალი,
ეს იყო ტმინა, მაიორინა -
ჩვენი ჟურნალი.

***
ჩვენი საზღვრები გადმოილახა...

ჩვენი საზღვრები გადმოილახა...
გზა იწვის, იწვის.
მჭედელმაც ბრძოლა გზად დაისახა,
ის გაიწვიეს.

ის თავის ქურას ხვალ მოშორდება.
საკინძ-გახსნილი,
გავარვარებულ ლითონს სცემს უროს,
უკანასკნელად.

ძალას ედრება რაღაც ზესთა-ზეს.
მკვიდრი, ლიტონი
მზერით დამწველი აგვისტოის მზეს
აგავს ლითონი.

ფიქრი შუბლიდან გადაიყრება,
ხელი ხმალს სჭედავს.
ხანდახან განზე გადაიხრება:
ყვავილს დახედავს.

გახსენებათა ფურცლების შლილის
დრო არ იცვლება:
გადავიწყება იმ ქალიშვილის
არ შეიძლება.

შემოდის მძიმედ მამა მჭედელი.
- „აქ მომე, შვილო,
გადმომეც, შვილო, მე შენი გრდემლი,
არ შემეცილო!

ომის დაწყების წელიწადია
და შენაც წახვალ,
იცოდე უნდა, რაც მე მწადია,
რაცა მაქვს ზრახვა.

მე აქ ვიქნები შენი შემცვლელი...
გახსოვდეს, რომა
აქ ჩვენაც გვმართებს, თქვენი იქ მცველი,
გმირული შრომა“.

ასაღამოვდა; მას, მსგავსებას მზის,
შუქთ დასასკვნელად,
ქალიშვილს ჰხვდება არა მრავალგზის -
უკანასკნელად.

გამოხედვაში მშვიდი ღიმილის
მზე ჰბურავს თვალებს.
ნისლთ სიმსუბუქის, გაყრის სიმძიმის
ხსოვნა კანკალებს.

უმეორებელთ ნაწნავთა იმათ
მთელი გენია
მთრთოლვარე გულზე ჩანჩქერთა წვიმად
ჩამოფენია.

ო, მშვენიერთა, ელვარე თვალთა
გრძნებით თოვება
ამხელს, ვით უმძიმს ქალს მის ძვირფასთან
გამოთხოვება.

***
ჩვენი შავი ზღვა

ამ სტრიქონებს ვწერ...
ზღვა იღვიძებს, ვით ფიქრი ჩემი.
მის ხერხემლებზე
ყორნის ფერი ქანაობს გემი.
ზღვა იშმუშნება,
როდესაც ვწერ მე ამ სტრიქონებს,
თითქო რაღაცა
აგონდება და ვერ იგონებს.
უფრო და უფრო
იღუშება ზღვა ტყვიისფერი,
ზღვას მრისხანების
ემატება ტალღა ძლიერი.
მაღლა, სულ მაღლა
იწევს მძაფრი ტალღათ კრებული,
ღმუის, ნაპირებს
ეხეთქება გააფთრებული.
ღრიალებს, გმინავს,
როგორც მხეცი გულგანგმირული,
დაუნდობელი,
უშიშარი და განწირული.
უსაზღვრო არის
ზღვის ბრაზი და თავგამეტება,
შორეულ მანძილს
გადამტეხი მეხი ედება.
დაუცხრომელი, შემზარავი
მისი განგაში
ისმის სახეთა მოღრუბლვაში,
გემთა კანკალში.

***
ჩვენი ჯარი ძლიერია, მაგრამ სხვა სიძლიერით

ქვეყნად ბევრი არმიაა -
სულ სხვადასხვა ფერია:
ზოგან ლურჯი, ზოგან თეთრი,
ზოგან ყორნისფერია.
ნისლში მიდის, გზას ვერ იკვლევს,
ხეობებს ვერ ეგნება,
რისთვის იბრძვის, რისთვის ომობს,
არ აქვს ამის შეგნება.
შეუგნებელ კაცის ბრძოლას
მადლი როდი ექნება,
თუმც სამარის ბევრი სველი
მიწა გადიბეკნება.
ნამდვილად კი მათ დროშაზე
მასის ჩაგვრა წერია,
თავიდანვე ამ არმიას
ბედი არ უწერია.
ჩვენი ჯარი ძლიერია,
მაგრამ სხვა სიძლიერით -
შეგნებული დისციპლინით,
შეგნებული იერით.
იცის, რომელ მხარეს იცავს,
იცავს სისხლით, იარით,
მტკიცედ ესმის დავალება
მხარის შრომისმიერის!
ჩვენი ჯარი ძლიერია
და ბრძოლებში მაგარი,
რომ დაიცვას პროლეტარულ
შრომის ნაამაგარი!

***
ჩვენს პოეტებს გაზაფხულზე...

ჩვენს პოეტებს გაზაფხულზე
ფრთებს გაუშლის ფანტაზია;
ვარდს საზამთრო მოებმება,
იას პანტა, პანტას ია!

***
ჩვენში და მათთან

რას, რას იპოვი
აქ საზღვარგარედ,
რომ ის ჩასთვალო
მზედა და მთვარედ.
არ ღირს მსოფლიოს
მთელი სიმდიდრე
ერთ გაქროლება
სამშობლო მხარედ.

იქ ხომ გზა ცრემლით
არ ინამება,
არც სივრცეებზე
სწუხს შეღამება;
ჩვენში არც მწარე
მარტოობაა,
არც სასიკვდილო
არის წამება.

სტუმართმოყვარე
ჩვენ გვაქვს სახლები,
მათ ხალისიან
ღიმს ეახლები;
დეე შორიდან
კიოდეს ჭოტი
და თავგადაკვლით
ყეფდენ ძაღლები.

ჩვენი გზა ცრემლით
არ ინამება,
არც სივრცეებზე
სწუხს შეღამება.
დიდი ხანია
გათენდა, გულო,
დიდი ხანია
გაჰქრა წამება.

***
ჩუ, ძახილია...

ჩუ, ძახილია... მხიარულობენ,
აგერ... მუსიკამ დაიგრიალა,
იქით ხმა ისმის... „ვაშა და ვაშა!“
„ხომ გაიტანა“, „გვიჩვენა ძალა“.

ბურთს თამაშობენ, ცეკვავენ, ხტუნვენ,
დავიწყებიათ სუყველაფერი,
თითქოს არ ჰქონდეს რამ საზრუნავი
იმისი მეტი აღარაფერი!

მე კი სულ სხვაფრივ შევსცქერი ყველას
და არც მიტაცებს მხიარულება
და შენც, ოჰ, მუზავ, გთხოვ, გევედრები,
არ გადაზღუდო შენი უფლება.

***
ჩუმი შრიალით ხის ფოთლები მეგებებიან

ჩუმი შრიალით ხის ფოთლები მეგებებიან,
უსიზმრო ძილში ღრმად გართულან ალვის ხეები;
მტრედისფერ ცაზე მიბნედილნი ვარსკვლავნი თრთიან,
განსასვენებლად მთებს დართხმიან ცის კიდეები.
ცხოვრების ზვირთთა დაუცხრომელ ტრიალის შემდეგ,
ყრუ სასაფლაოს მომაგონებს სოფელი მთელი,
სადაც სულდგმულნი არ იძვრიან გრძნეულ ძილიდან,
მყუდროებაა და სიმშვიდე შეულეველი.
ბუნებავ ტკბილო! ვურიგდები ჩემს ამნაირ ხვედრს,
შენ შეითვისე და შეიტკბე მწუხარე შვილი!
უთხარი ნანა, როგორც დედა ეტყვის თავის შვილს
და მოასვენე შენს გულმკერდზე ღონემიხდილი,
რომ მარტოობის დამთრგუნველ და დამღუპველ ჟამად,
ჩემს სულს იდუმალ და შეუმჩნევ სიამეს ჰგვრიდე.
განსაცდელშია დამსხვრეული და ცივი სული,
მიუალერსე ავადმყოფ გულს და დაამშვიდე.

***
ჩურჩული - ულურჯეს ფარჩის...

ჩურჩული - ულურჯეს ფარჩის,
შრიალი - აბრეშუმთ შარის,
და ვარდი ვარდებთან დარჩი,
იქ, სადაც სარკეა ქარის.

ახლოა სიმძიმე წვიმის,
ეზოში აპობენ შეშას,
პოეტი - რითმას და სიმებს,
გრიგალი იტაცებს ნეშოს.

***
ცა თოვლით ფენილი

ცა ვარსკვლავების თოვლით ფენილი
აქანებს თვალებს.
ოჰ, რანაირად ხარ მოწყენილი,
რა ეფემერა გკლავს და გაწვალებს?
ბაღი ლანდებით ანადევნები
მთვარეულ სიზმრით ავსებენ მაისს
და შადრევნების მძიმე მტევნებით.

***
ცად აზიდულა, ვით მარმარილო

ცად აზიდულა, ვით მარმარილო,
მყინვარის თეთრად ნაკვეთი თავი;
იქ სცურავს მთვარე, სცურავს მუქ ცაზე,
ვით ოკეანის სივრცეზე ნავი.
დარიალისა ვიწრო კლდეებში
ბნელ ღამეს ითევს ბურუსი შავი
და ისმენს თერგი, თუ ცაზე როგორ
ესაუბრება ვარსკვლავს ვარსკვლავი.
მყუდრო ღამეში მოხეტიალე
ბედუინს სიზმრად მინახავს მხარე,
სადაც მუდმივი, დაუჭკნობელი
სილამაზეა და სინარნარე.
სადაც ქვეყნიდან უცხო საზღვარზე
სწყდება კაცთ ოხვრა გულმოსაკლავი,
სადაც იდუმალ-მარადიულზე
ესაუბრება ვარსკვლავს ვარსკვლავი.

***
ცაზე ლეგიონი სცურავს ვარსკვლავების

ცაზე ლეგიონი სცურავს ვარსკვლავების,
მთებში ეღვიძება ხეთა ათასეულს,
სფინქსის ეპარება ფიქრი გამკლავების
ლანდებს, ხიდეების სიგრძივ გადასეულს.
სადღაც დაიძახებს შორი მდინარიდან,
რაღაც ფრინველია, რაღაც ხმა კისკისა,
და კვლავ სიჩუმეა მაღალ მყინვარიდან,
აჰა, ვარდისფერმა ალმა იგიზგიზა.
აი სანახავი, თუ გსურს, დიდებული -
მართლაც, მშვენიერი, კარგი სანახავი...
ღამე, კოცონებად შემოკიდებული,
ალი, მდინარეზე გადანასახავი.
ვიცნობ იმ ნაპირთა ასავალ-დასავალს,
მაგრამ ყველაფერი ენით არ ითქმება,
როსმე მოგიყვები მათ თავგადასავალს,
და თმა, გათენებავ, ყალყზე დაგიდგება.
მანამ შენს თანადარს გზები დაუფარჩოს,
შუქთა შეკაზმვას და ალთა გაჭენებას,
იმ სწრაფს, იმ სანატრელ მერანს გაუმარჯოს,
იმ ცეცხლს გაუმარჯოს და იმ გათენებას!

***
ცაზე მიდის ერთადერთი...

ცაზე მიდის ერთადერთი
მოღუშული ღრუბელი.
იქ არ არის ეხლა ღმერთი,
ის ორთქლია გუბელი.

აი, ვრცელი მინდორ-ველი
იქ აღარ სდგას მრავალი,
ფეოდალი ძველისძველი,
მეფეთ შთამომავალი.

მორბის მთების ნაკადული
და მის კიდეს აწვება
სწორი, ნაბდით ჩახატული
საექსპორტო ნაძვები.

და გაისმის შორით-შორი
იდუმალი ქუხილი,
მოსდებია ველს ტრაქტორი,
არის შრომის დუღილი.

ცელქი ბავში მღერის „ლილეს“,
არ სჯის უთამაშობა,
რა კარგია სიყმაწვილე,
რა კარგია ბავშობა.

ატლანტიით ნიავი ჰქრის,
ის დაება ჯაგებით,
ცას მიეცა ფერი ჯიგრის,
ნაზი მოფარდაგებით.

მე ვუყურებ შემკრთალ შუქებს,
მიდის, მზე ესვენება,
წლოვანებას მიმსუბუქებს
მთა და ბარის შვენება.

ჩქარა მოვრჩე, თორემ რას ჰგავს,
კმარა ველი ტრიალო,
დავუბრუნდე მინდა დაზგას,
ჩარხი დავატრიალო.

გამოვჭედო, მინდა ბედი,
მიწას მივსცე მიწადი -
ოცნებები, დასავლეთი,
ეს მთა, ეს წელიწადი.

***
ცამეტი წლის ხარ

ცამეტი წლის ხარ და შენი ტყვეა
ჭაღარა გულის ზმანება ავი, -
ჩააწყვეთ რიგში ცამეტი ტყვია,
ცამეტჯერ უნდა მოვიკლა თავი!

გაივლის კიდევ ცამეტი წელი,
მოახლოვდება გზა ოცდაექვსი,
მოცელავს მაღალ ზამბახებს ცელი,
ატირდება დრო და ჩემი ლექსი.

ოჰ, როგორ მიდის ახალგაზრდობა -
დაუნდობელი სურვილი ლომის!
და ყოველივე როგორ ნაზდება,
როცა ახლოა მზე შემოდგომის.

***
ცელი კივის

ცელი კივის და ველები,
სურნელება დადგა თივით.
თივას თიბვენ მთიბველები,
ცა ლურჯია გუმბათივით.

დროს არ უყვარს დიდხანს დგომა
და ყვავილებს ართმევს დიბას,
მალე მოვა შემოდგომა
და ყველაფერს გადათიბავს.

***
ცეცხლი ქუთაისში

გუშინ რა ცეცხლი სწვავდა ქუთაისს!
დღეს რომ ტფილისსაც სწვდეს იგივ ალი,
ჩვენი გული გრძნობს ცეცხლიან მაისს
და ცრემლებს მაინც არ დაღვრის თვალი.
გუშინ რომ ღარიბ მოსახლეობას
გაუნადგურდა კერა და ნიში,
დღეს რომ იგივე დაატყდეს ტფილისს
ჩვენს გულში მაინც არ შევა შიში!
ჩვენ მივაშურებთ ღარიბ სადგურებს
გულში არ იქნას ღელვა და კრთომა.
რასაც დღეს ცეცხლი გაანადგურებს,
ხვალ გულდაგული აღადგენს შრომა.
გუშინწინ რაღაც სხვაზე დავიწყეთ
ეხლა კი მასის გრგვინვა გაისმა:
კერძო დარდები, სიგულმავიწყე
გადაგვავიწყოს ათმა მაისმა!..
გვესმის შენი ხმა და გაფიქრება
ო, გადამწვარო სახლო და შროშა,
რა თანაგრძნობით შენს წინ იხრება
დღეს პოეზიის მაღალი დროშა.
ჩვენ მივაშურებთ დამწვარ სადგურებს,
გულს არ ჩაიდო შიში და კრთომა,
რასაც დღეს ცეცხლი გაანადგურებს,
ხვალ გულდაგული აღადგენს შრომა.

***
ცეცხლი, მახვილი

ცეცხლი,  მახვილი, სისხლი იყოს შენი  სახელი,
დაინგრეს  ძველი, სიხარული  მოდის ახალი,
და  ამბობს ყველას  გასაგონად: მსოფლიო  წყნარად!
შენი  წარსული, სენი აწყო იქცა  არარად.
და  დახარხარებს შენს  ნანგრევებს: ცეცხლი,  მახვილი..
ცეცხლი,  მახვილი, სისხლი იყოს შენი  სახელი.

***
ცისფერი

იწვება სული ხილვის ტაროსზე,
როგორც პოეტის ნაზი თდეციმა,
აფრა აშვებულ გემის აროზე
მისი მკაცრი ხმა ცივად ეცემა.

უყვარს თოვლივით ქაფის თამაში,
მძიმე ოცნების ცაზე ატანა.
მელანქოლიის ამ აკლდამაში
ბედმა დიდება გამოატანა.

ვიცი: სამყარო მას მოსწყინდება.
დარჩება ხსოვნა ყოფნას, დიონისს,
და იშვიათად თუ მობრწყინდება
სხვა საუკუნე გალაკტიონის.

ანგელოსები მას შეაფარდებს
ქრისტეს, რომელიც ჯვარზე გაკრულა
და ცა კივილით დაუშვებს ფარდებს
ამ სააქაოს წყევად და კრულვად.

ჩამოისვენებს ბრძოლის დალევით
ქვეყნის სიშავე ნისლიან ფრთებზე.
ძეგლი ცისფერი და ნამთვრალევი
აიმართება მშობლიურ მთებზე!

***
ციხის ნანგრევებთან

საღამო წყნარი, არე მშვიდი და იდუმალი.
უკანასკნელი შუქები ურჩი.
გარინდებული ბილიკები და ალუბალი.
ცა ლურჯი, ასე უსაზღვროდ ლურჯი.
გემშვიდობებით, მშობლიურო ჩვენო გორებო,
თქვენც, ნანგრევებო ციხის და ტაძრის,
გემშვიდობებით! მეძნელება ეს განშორება,
როგორც ლოდინი ბრძოლების მკაცრის...
გემშვიდობები, მქუხარეო ზვირთო რიონის!
ყურს ვუგდებ ხმათა შენთა ჟღერებას,
რა ამბავს გატანს ჩემთან მთები კავკასიონის,
უბედობას თუ ბედნიერებას?
არ ვიცი იგი, მომავალი რას მექადება...
რაზე საუბრობს ქარი ზეკარის?
სამშობლო მხარე მე ბურუსში წინ მეხატება:
ადამიანი ზეცას შეხარის.
შორით მოისმის ცეცხლის ხმა და ხმალთა წკრიალი
და შეშფოთდება ოცნება, - სული;
გადივლის თვალწინ ამღვრეული დროის ტრიალი,
აღქაფებული, აზვირთებული.
სამშობლო მხარე! ის გრიგალი მსურს მიუძღოდეს
ფიქრს აღელვებულს და გულდამკოდავს,
ჩემს მომავალში, დეე, მხოლოდ იმან უწყოდეს,
ეს ჩემი გული თუ რარიგ შფოთავს.

მხოლოდ შენს ხსოვნას, ჩემს საშინელ მარტოობაში,
მე არ გადავცვლი სხვა ნეტარ წამზე,
სხვა სიტკბოებას მირჩევნია ამგვარ გრძნობაში
სხვისთვის ფარული ცრემლი წამწამზე.
გემშვიდობები... უკანასკნელს ვსვამ სადღეგრძელოს,
მზე ჩადის, შუქი შუქს ეკონება.
ამ ადგილებში შევხაროდი მთებსა და მდელოს.
თან მიმაქვს სევდა და მოგონება.

***
ცხელ უდაბნოის მხურვალე ქვიშით...

ცხელ უდაბნოის მხურვალე ქვიშით,
გადაფარული მე ვეგდე ობლად,
ვგრძნობდი სიკვდილის მოახლოებას
და სხვა არავინ სჩანდა მახლობლად.
დღე კი იმგვარად...

***
ცხენით ხიდზე

ცხენი მიანგრევს ხიდეებს ჩლიქით,
მაგრამ უეცრად სცქვიტა ყურები,
მისი თვალები აივსენ - იქით
ადამიანურ უბედურებით...
მის თვალწინ გაკრთა მსუბუქი მწკრივი:
ეთამაშება ნაკადებს თევზი.
იყო მხედარი - ჩვეულებრივი -
კაცი - ვით კაცი, და არა ზევსი.

***
ცხოვრება არ ღირს...

ცხოვრება არ ღირს,
თუ არ იცინე -
დალიე და სახლში წადი,
გამოიძინე.

***
ცხოვრება ჩემი

ცხოვრება ჩემი უანკარეს ღვინის ფერია,
იგი ელვარებს, საბოლოოდ დაშრება ვიდრე,

მასში დიდება პოეტისა მე დავიმკვიდრე,
რომლის გარეშე - უკვდავებაც არაფერია.

თეთრი დღეების ისევ ისე მიჰყვება დასი,
არ მომწყინდება სადღეგრძელოდ ავწიო თასი

თქვენი, რომელთა გატაცება... მხოლოდ... ჟინია.
მე არც წარსულის, არც მომავლის არ მეშინია.

***
ცხოვრება ჩემი უანკარეს ღვინის ფერია...

ცხოვრება ჩემი უანკარეს ღვინის ფერია,
იგი ელვარებს, საბოლოოთ დაშრება ვიდრე,
მასში სახელი პოეტისა მე დავიმკვიდრე,
რომლის გარეშე უკვდავებაც არაფერია.

ყველამ იცოდეს: მე არავის წინ თავს არ ვიდრეკ..
მე არ ვუღიმი იმ პიგმეებს, რაც კი მტვერია -
მე ვმღერი ისე, ვით არავის არ უმღერია -
ასსონანსია სათაყვანო ჩემი სიმდიდრე.

მე აქ მოვედი, მე მოვედი, უცნობი, ნაზი,
არ მომწყინდება სადღეგრძელოდ ავსწიო თასი
თქვენი, რომელთა გატაცება ცეცხლის ჟინია.

და შურიანი პოეტების, მარადი ყეფა
დეე ისმოდეს: რისთვისაა პოეტი მეფე?
უფრო ხმამაღლა დაიძახონ... არ მეშინია.

***
ცხოვრება ჩვენთვის მოცემული

1
ცხოვრება, ჩვენთვის მოცემული ბუნების მიერ,
ბუნებასავე მიაქვს, როგორც - გრიგალს ნიავი.
მაგრამ ბუნების მოცემულ ნიჭს ის ვერ წაიღებს;
ნიჭი მარადის უკვდავია... ყოფნა - მოკვდავი.

2
ადამიანს, როს არაფერი ქვეყნად არ სჯერა,
არც არაფერი მას ქვეყნად არ დაეჯერება...

***
ცხოვრებასთან

1
დეე, შავბნელმა
სევდა-ნაღველმა
საბედისწეროდ
გაშალოს ფრთები,
დეე, მარადის
ფიქრის და ტანჯვის
წყლულმა წარტაცოს
გულს იმედები.
დეე, ღრუბელი
შავი და ბნელი
ეფინებოდეს
ჩემს სულის შვებას,
ჩემს გულის ფიქრებს
ვერვინ იტვირთებს
და არც არვის ვთხოვ
მე შებრალებას!

2
გულისა სწორი,
ფიქრთა მთაგორი,
მშვენიერება
ჩადრს დაიხურავს,
მაგრამ იქ, ზღვაში,
დაუღალავში
გედი ზღვის ტალღებს
აპობს, მისცურავს.
ვინ იცის, გედო,
ზღვა უიმედო
სად გადაგრიყავს
ან სად ჩაგძირავს?
ზღვის სახე ვრცელი
დაუნდობელი
მაშინაც ფხიზლობს,
როცა კი სძინავს!

3
სულ ერთი არის,
კუბოს კარამდის
უნდა იბრძოდეს
ადამიანი,
რაგინდ მარად დღეს
არ იბრალებდეს
ცხოვრება მწარე
და ნაღვლიანი.
რაგინდ მცირედი
რწმენა-იმედი
ყველასგან დევნილს
არ შერჩენოდეს,
დაუღალავად,
მუდამ და მარად
უნდა იბრძოდეს,
უნდა იბრძოდეს!

***
ცხრაას თვრამეტი

იგი მწუხარე მახსოვს არია,
რომელმაც სულში, როგორც ჭიანურს,
საწამლავები გადაარია
წვალებას არაადამიანურს.
ოცნება დროის უსაბუროსი
მოგონებისთვის მაინც ურგია,
მაგრამ უეცრად მოდის ბურუსი
და შორს, ძლიერ შორს, პეტერბურგია!
ოჰ, მეპატიოს, გული - ყინული!
თეთრად სპეტაკი - მარად შავია,
წმინდა ქართული და რუტინული
აზრისთვის იგი დამნაშავეა!
და მარად უნდა წამიღოს ჟინმა
და გულმოკლული ვიგრძნობ ციერებს,
ოდეს შემთხვევით ახსენებს ვინმე
ჩემთან იმ დღეებს, უბედნიერესს.
მახსოვს: ნეჟინი!..
იქ მარტოობა და სინანული.
დაგვესხნენ ღამით მოთარეშენი
და ომი ატყდა პარტიზანული.
შემდეგ უდაბნოს ყვავილთა მზოგარ
თვალით მძებნელი და მარებელი,
ვუდარაჯებდით თუ ქარში როგორ
ასცდა ლიანდაგს მატარებელი.
სასტიკი იყო ჩემი დემონი,
არ ითვისებდა ჩვეულ გალობას,
ანგელოსები უედემონი
ტიროდენ გზათა მოუვალობას:
რად აირჩიე! რად აირჩიე!
რად აირჩიე ტყე და გრიგალი,
ეკლიანი გზა რად აირჩიე,
ახალგაზრდობა რად მოიკალი?!
წინ მკვლელობები გვეშალა ზოლად,
ვამბობდი: წყევლა ეხლა იწყება,
თავდავიწყება გვწყუროდა მხოლოდ
და არსად იყო თავდავიწყება.
და მიგვაფრენდა, ლოცვათ მაგიერ,
ფრთიან ქიმერათ გვიანი ჯარი,
ოჰ, ვერასოდეს გვერდს ვერ აგიარ
მე, უდროობის იანიჩარი.
არ გასვენებდა ახალი დარდი
და თრთოლვარებდენ შენი ბაგენი,
რომ დაგეფარა ლურჯი შტანდარტი,
რომ აგვემართა სხვა კარააგენი.
კვლავ მოგონება, წამზე უმალი,
გაფითრებული ფერით მფერები,
გასაოცარი და იდუმალი
ვიდოდენ მძიმე კრეისერები.
გრძნობით რეკავდა ყოველი წუთი,
გემზე ისმოდა მკაცრი ბრძანება,
ედევნებოდა სალБუტს სალБუტი
და ესკადრები მიექანება.
აჰა, ნაპირიც! ჩვენი ნაპირი,
იგი მშობლიურ თიბათვეს ჰგავდა,
სილაზე იყო გზა პირდაპირი,
სილაში უხმოდ ჩაწოლილ ნავთან.
აღმოსავლეთის ქარი დაჰქროდა -
მიმოგონება, ზარი, თითბერი,
სახეს სითეთრე თოვლის დაჰყროდა,
სულს - ბურუსები ირისისფერი.
და იალქნების გროვა მრავალი
ეშურებოდა ქვეყანას - ზმანეთს,
იქ, სადაც ზღვა და ცის დასავალი
სიტყვის უთქმელად გრძნობენ ერთმანეთს.
მივდივართ ისევ... შემოგვხვდა ზიზღი,
ვიგრძენით სული აღსავსე სუსხით.
მან მწუხარებით გვითხრა: - დამისხი:
ჩვენ უძველესი ღვინო დავუსხით.
მან მწუხარებით წარმოსთქვა: - მცივა.
მე მოვიხადე ჩემი ნაბადი.
და ნაბადის ქვეშ ელავდა ცივად
თვალები - ცეცხლის ორი აბედი.
- მე იმერეთში წავალ, თქვენ საით?
- მეც იმერეთში, ჩემო ბატონო.
შევყევით გზაში ცბიერ მუსაიფს.
შენ თვლემდი, ცაო, უკაბადონო.
გამოგვეგება მუნჯი მსახური,
ისევ ატმები, შინდები, ქვიშნა,
სახლს გადაცლოდა გადასახური
და დასავლეთი შორით გვენიშნა.
გამოგვეგება ძაღლი ბებერი,
გვიცნო და უცებ შესწყვიტა ყეფა.
წვიმა... მდინარე... თვე ნოემბერი.
ვთქვით: მწუხარება ეხლა იწყება.
მოგვესმა ძველი: გაჩუმდი, მურა!
ჩამავალმა მზემ მთები მიმალა.
ეზოდან ქალი გამოეშურა,
შეგვხედა, გვიცნო და მიიმალა.
არ მოგვესმოდა სახლიდან მოთქმა,
მაგრამ საოცრად ტიროდა სახლი.
ეზოში სამჯერ იკივლა ჭოტმა,
ზარით აზუვლდა ბებერი ძაღლი.
მაშინ საზარლად ატირდა მუნჯი,
ჩვენი ყრუ, ჩვენი მუნჯი სატანა,
თითქო სადღაცა გაქრა საუნჯე
და შეღამებამ ითანდათანა.
ეხლა რაღა ვქნა? ცეცხლთა რიდება
არ გენატრება დიდს და ხელოვანს
და არ გიშუქებს შორი დიდება
მყუდრო სიბერის გზას სახელოვანს.
ქარნი არ ჰქრიან. თრთიან ხეები.
გათენებულ ცას რთავენ ლავრები
და მაგონდება მწარე დღეები -
ჩემთა ხეტიალთ თანამგზავრები.
მე გეთხოვები... ძველად, გსმენია,
რომ სხვანაირად იგრძნობენ ალებს.
ასე სიკვდილი ელის გენიას,
სასახლეები კი... ნაძირალებს.

***
ძველ დღეებზე რაოდენ ფიქრს იტევ...

ძველ დღეებზე რაოდენ ფიქრს იტევ,
სამუდამოდ ჩატეხილო ხიდევ.
არ იქნება, რომ გამრთელდე კიდევ,
სამუდამოდ ჩატეხილო ხიდევ.
დაისვენე, თავი ბალიშს მიდევ,
სამუდამოდ ჩატეხილო ხიდევ.

***
ძველი და ახალი ხიდი

მცხეთის ახლო, სადაც მტკვარის
მორევია დიდი,
ძველისძველი დაჰყურებს წყალს
ხავსიანი ხიდი,
ხიდი დაბერებულია,
აღარ უჭრის თვალი.
ნატახტარზე აწ აიღეს
სხვა გეზი და კვალი.
გააუქმეს ძველი ხიდი,
ღიმი არ სდევს ბაგეს.
ახალ ხიდის ძლიერება
უერთდება ზაგესს.
თუმც ბებერ ხიდს ძველებურად
სახე უჩანს მშვიდი,
ხედავს, მაგრამ ვერა ხედავს:
დგას ახალი ხიდი.
ხედავს, მაგრამ არ სჯერა, რომ
გაჰყავთ ახლად შროშა
და ფრიალებს თავისუფლად
შრომის მტკიცე დროშა.
ხედავს, ხედავს ეს მოხუცი,
არ სჯერა კი, რომა
კიდევ მრავალ გზასა და ხიდს
შექმნის მძაფრი შრომა.
მაგრამ როცა ზაჰესს ანთებს
ელვარება დიდი,
ცისარტყელად იყურება
ახალ ხანის ხიდი.
ჩემს პატარა ბიჭობაში
მივლია ამ ხიდით.
ამხანაგო! ჩვენ ყველანი
წიგნებით აქ ვვლიდით,
ჩვენ ყველანი ალებს ვკვესდით,
ვკვესდით, როცა ბნელა...
„კომუნისტურ მანიფესტით“
ვიზრდებოდით ყველა.
მოვიტანეთ ასე მრთელი
მოგონება კარგზე -
ყრმობის დღეთა დროინდელი
ენგელსი და მარქსი.
თან გამოგვყვა სიხალისე,
გამჭრიახი თვალი,
ჩვენთვის წიგნად ისევ ისე
დარჩა „კაპიტალი“.
ვისაც უნდა, ისე ხარჯოს,
გაჰყვეს თავის ტყეებს,
მაგრამ იმ დროს გაუმარჯოს,
იმ გაფრენილ დღეებს!..
მე არ ვიცი, როგორ შეზრდის
დღე სხვა დღეებს რიგით -
„კომუნისტურ მანიფესტის“
მღელვარების იქით.
ეს სხვა იყო, ეს ალური
იყო ანათემა,
ჩვენი არალეგალური
ყოფნის განათება.
ამ წიგნიდან კლასის სრული
ხმა გვიძღოდა ბასრი.
წრფელი იყო ჩვენი გული
და ნათელი - აზრი,
აქ არ იყო შეცოდება
მოკამათე ტოლის,
იყო მხოლოდ მოწოდება
დაუნდობელ ბრძოლის.
და ამ მტკიცე ბრძოლის ხმამდე
ასე მძაფრად, კმარა,
კლასი კლასის წინააღმდეგ
არასდროს არ მდგარა.
ვინ არის, რომ გზას არ შესცდეს,
როს წვიმაა, ქარი, -
„კომუნისტურ მანიფესტის“
იხსნის თითო პწკარი.
სხვა რომელი, საბჭოს გარდა,
როცა ცეცხლი ღვივის,
ყველა ქვეყნის პროლეტართა
შეერთებას ჰყივის?
იქ სხვა სტაცებს მუშას სარჩოს,
თუმც გრძნობს შიშს და ძრწოლას.
მედგარ ბრძოლას გაუმარჯოს,
კომუნისტურ ბრძოლას!

***
ძველი მოტივით

თქვენი სასახლის ძველი მოტივით
გული მისცურავს წყალზე მოტივეთ,
იქ ლურჯ კუნძულებს დაენახვება
ხან სიზმარივით, ხან ნაფოტივით.
და გარს ყოველი არის მწუხარე,
რომ იისფერ გზას არ გადუხარე
ძველი ხალები და მაგიდები,
აალებული ძველი ბუხარი.
გარეთ თოვს, ცანო, მიწას დაჰხარით.
ჭაღარით, მხრებზე გადანახარით,
შორით შორს, გზანი იშურებიან
უდაბურებით და ზენა ქარით.
მესმის თქვენი ხმა. ბინა დაღონდა,
მოსამსახურეს ვაზა დაჰქონდა,
სად გნახეთ? როდის? რაა ეს გრძნობა?
ვიგონებ, მაგრამ არ მომაგონდა.

***
ძველი ჟურნალები

მას ახსოვს აკაკის „კრებული“:
აღელვებული, დაფიქრებული.
შლიდა ჟურნალებს დღის მყუდროება.
მას ახსოვს გაზეთი „დროება“,
მას ახსოვს ცაზე მნათობი ბადრი,
ვასო აბაშიძის გაზეთი „თეატრი“
და მთელი რიგი, მთელი სერია:
„იმედი“, „კვალი“, „ივერია“,
„ცისკარი“, „მოამბე“, „ნობათი“, -
მაგრამ მოვიდა უფრო სხვა მყობადი:
და გვესმის ძველების მედგარი ძახილი:
ახალი, ახალი! მოგვეცით ახალი!

***
ძველი რვეულიდან

მიყვარს შენი სახელის უცხოეთში ხსენება,
მოგონება ღრუბლების, მზე რომ ჩაესვენება.
რაღაც შორეულია შენი კარგი სოფელი,
ალუბლების ღიმილი და მზე დაუნდობელი.
და ანთებულ თეატრში, სადაც მე ვარ პირველი,
ხშირად აშრიალდება ტირიფების მწვერვალი.
და მეძახის, მეძახის! და არ არის საშველი!
და დაჰქრიან ფარდებში ოცნებებად აშლილი.

***
ძველი წიგნების გვერდებს არეულს

ხან გამწკრივებულს ზღვისკენ წეროებს,
ხან მეოცნებე ხის კენწეროებს,
ხან ღამეს, როგორც მძიმე ობობა
წაიღებს დროთა ავადმყოფობა.
და ბაღიც კვდება ძველად დარგული,
ის ყველაფერს გრძნობს კვალდაკარგული.
რა ქაოტიურ ბადეს ედები,
სადაა, ბედო, ის იმედები?
გაზაფხულისა გაჰქრა შვენება
და მიეფარა ნისლს სიზმარეულს,
ძველი წიგნების გვერდებს არეულს -
სდევს მხოლოდ წყევლა და შეჩვენება.

***
ძველი წისქვილი

უცნაურ ბინდში გუთნეული მიყვება ჭალას,
ქარი არ არხევს ოქროსფერი მინდვრების ჩალას.
ამოდის მთვარე, სადღაც ქოხში იელვებს კვარი,
იქ, სადაც არაგვს უერთდება მდინარე მტკვარი,
სადაც ცვარი სვამს ზამბახების სავსე ფიალას -
შეგვიანებულ გზით გაივლის ხევსური მწყემსი,
და მისი სული ვარსკვლავების სულზე უვრცესი
ოცნებობს მთვარის სითეთრეში ვით ქანდაკება,
მას თან მიყვება უბრალოთა მშვიდი განგება,
ლურჯ ზღაპარივით ხავსი ფარავს დაწეწილ წისქვილს,
წყალი იმტვრევა გადაკეცილ ბროლის რკალებად
და სინათლეში სილამაზით სავსე ალები
კოჭამდე თმებით შადრევანზე აირევიან,
არის კივილი, მღელვარება, ცეკვა, სიცილი
ასი ათასი და მრავალი ათასი ალის.
ამაოდ შიშით შეიშლება გვიანი სული.
აღფრთოვანება - გაგიჟების ხმა არ შეწყდება -
სანამდე რაშით არ წამოვა წმინდა გიორგი!
ხმობა ნელდება, ცა ფითრდება და მზე ამოდის,
წელში მოხრილი ზვირთივით დგას ძველი წისქვილი.

***
ძველი ხელები წყდება კალიპსოს

მოვიდა ვიღაც ცეცხლივით ზანტი,
გადაულოცა გზას ამიდები,
სადღაც წყვდიადში გაჰკრა ასანთი
და ააფეთქა დინამიტები.
ავარდა ალი, მთები იწვიან,
ალმა შფოთიან ზღვას მიუწია,
ქვეყანა ცეცხლმა შორს გაიწვია
და დროს დაარქვა - რევოლჲუცია.
ძველი ხელები წყდება კალიპსოს,
მიჰქრის მერანი აპოკალიპსის.

***
ძველისძველ ღვინოს

ძველისძველ ღვინოს და მძიმე მტევნებს,
ფეერიულად მკრთოლავ აკიდოს -
სვამს და თავისთვის თვალყურს ადევნებს,
რომ თვალებს ღვინო არ მოაკიდოს.
გამოფხიზლება მისი უდაო
სხვა მოგონებებს უტოვებს სირცხვილს,
რადგან წარსულმაც მას დაუტოვა
გადაუხდელთა იმედთა რიცხვი.
არც ვალებს უხდის და არც უდგება
მევალეებთან ვისმეს თავდებად,
იმათთვის გული არ ეთუთქება,
არც ოქროები აუთავდება.

***
ძია, ვის ეძებთ

კვლავ მას უცქერენ გულცივად
ქუჩის თვალები დიდრონი,
აქედან, თითქმის ლუვრამდე
გაწვდილან საკანდიტრონი.
დადგება. გარს იცქირება
და ესმის გაუბედავი
ბავში რომ შეეკითხება:
- ძია, ვის ეძებ, ნეტავი?
მან იცის - ვის ეძებს?
გზაზე ღვარებია,
ქუჩას პაციფიზმი
გადაფარებია,
იმის ცრემლების ღვრას
ინდივიდუალურს,
თითქო არასოდეს
მზე არ ყვარებია.
ეზოში აპობენ შეშას,
ქარი უმატებს ხვნეშას,
ჰყვირის მეძველე სველი:
„ტანისამოსი ძველი“.
ქუჩა უდაბნოს აგავს,
ხვეტს ტალახსა და ნაგავს
მეეზოვეთა ცოცხი.
ასეთი სიცოცხლე,
სიცოცხლეა განა?
გათენებიდან თანაც
მონოტონური დამა
იღებს და იღებს გამმას
მოჰკლა, წაიღო ტვინი,
თითქო მისი სჭირს ჟინი.
რა საშინელი დღეა,
რა საშინელი სპლინი.

***
ძირს მუქთახორა

ძირს მუქთახორა, სასახლეში
რომ დაბინავდა.
ჩვენი სიმღერა ამბოხების
მუდამ ფრინავდა -
სად ქედს არ იხრის მეომარი
მშრომელი ხალხი,
ჩვენ ვუპასუხებთ ინტერვენტებს:
ძირს მუქთახორა!

ვინ მიაფინა დახვრეტილი
გმირების გორა?
ძირს სისხლისმსმელი, ძირს იუდა,
ძირს მუქთახორა!

ძმური სალამი ხალხისათვის
მეომარ რაზმებს,
რომლებიც არა ეკლესიებს
და აიაზმებს, -

გადამტეხ დროში უუმძაფრესს
ნიჭსა და უნარს,
ახმარს მომავალს ნათელ დროშით
წმინდა კომუნას!

ძმები ერთმანეთს ვინ მოსწყვიტა,
ვინ დააშორა?
ძირს სისხლისმსმელი, ძირს იუდა,
ძირს მუქთახორა!

***
ძირს პაციფიზმი!

ძირს პაციფიზმი! გრიალებდა
უბნები რურის,
დროშებში იყო გახვეული
ათასი მუშა.
ყოველი ქუჩა ფერი იყო
წითელ კამურის
და ელვარებდა მრავალ სახლის
მრავალი შუშა.
ძირს პაციფიზმი!
ძირს ღალატი!
ძირს ომის ღმერთი!
ხომ სისხლითაა შეღებილი
ველი და ფერდი.
- დემონსტრანტების მიარღვევდა
პროსპექტებს მკერდი.
მათ შორის, აი, ერთი მიდის
(რომელი ერთი?)
და ანთებული მღელვარებით
უყვება იგი თავის ამხანაგს,
გუშინდელი დღის სასმენელად
მძიმე მოთხრობას.
- დაგვაპატიმრეს ჩვენ გუშინწინ
პატიმართ რიგი,
ვიწრო საკნებში, განვიცდიდით
უჩვეველ გრძნობას.
გათავდა დათვლა, შემოწმება
საღამო ხანის,
როდესაც ისევ შემოგვესმა
ფეხის ხმაური.
იარაღთ ჟღარუნს მოჰყვა ხველა
მრავალთაგანის,
ჯალათებისთვის უსიამო
და უცნაური.
უცებ გაიღო კამერების
ყველა კარები
და ყველას გულში მხოლოდ ზიზღის
შეირხა გრძნობა:
- ჰეი, არტურ, - ამბობს მოძალადე, -
რას ეფარები,
რენიე, შენაც აქ გამოდი,
შენაც ზაგლობა. -
და მთელი რიგი გაიძახა
ნაცნობ გვარების.
მე გადავხედე ჩემს ამხანაგს
უნებურ კითხვით.
მეც გამიძახეს. გავიარე
საკნის კარები.
მოძალადემაც გამაცილა
უხეში სიტყვით.
რაშია საქმე? დაძახება...
და ასე გვიან.
მე არ მივყვები, მიმათრევენ
ძალის-ძალათი,
ასეთნაირ დროს მხოლოდ მტრები
თუ გეძახიან,
ასეთნაირ დროს თუ გეძახის -
მხოლოდ ჯალათი.
მე დერეფანში დავინახე
იაპონელი
და ყველა ჩემი ამხანაგი
დარაჯთა შორის.
ამხანაგები ამხნევებდენ
ერთი-მეორეს.
სისხლის მსმელებო! ყველაფერი
ვიგრძენ მაშინვე:
რომ არა სიტკბოს, არა სითბოს
და მოფერებას,
არამედ საქმეს ამზადებდით
მღვრიეს, საშინელს,
და მისი ბნელი ფერი ედო
ციხის დერეფანს.
ნახევრად ბნელი დერეფანი -
ცივი ღუმელი.
იარაღთ ჟღარუნს კლასიური
ედება ხმობა.
მოვა დრო, მრავალ რამეს იტყვის
ციხის დუმილი,
შენს უდროობას რომ დარაჯობს,
ძველო ევროპა.
აქ საიდანღაც გამოვარდა
ჟანდარმი ძველი,
ბულდოგის სახეს ემჩნეოდა
დაცინვა მკაცრი.
ბრძანა და უცებ სველი ბაწრით
შეგვბოჭეს ყველა.
ერთი მეორეს გადაგვაბეს
ცხრამეტი კაცი.
ზიზღი მტრისადმი დაუნდობლად
გულს აწუხებდა
და მოძალადე გადასული
უგრძნობლობაში.
ჩვენს შეკითხვაზე: სად მიგყევართ,
გვიპასუხებდა:
„განთავისუფლებთ“ ან „მიგიყვანთ
სხვა შენობაში“.
ხელებშეკრულნი, გაყინულნი,
ჩაცმულნი ცუდათ
ციხის ეზოში გაგვიყვანეს
და ციხე სდუმდა.
„მშვიდობით, ძმებო!“ უცებ ციხემ
დაიგრიალა,
ყველა კედელმა ყოველი მხრით
ხმას მისცა ბანი
შეინძრა ციხე. პროტესტის ხმამ
დაატრიალა
ჭერი, კედლები, ყველა კუთხე
და დერეფანი.
„ხვალ თქვენც იქ წახვალთ!“ - იმუქრება
ციხის უფროსი.
მაგრამ სარკმლიდან მრისხანებით
მძლე აკკორდებით
ციხე ბობოქრობს: „ო, იუდა,
შენც თავის დროზე,
არაფერია, არაფერი,
გაგისწორდებით!“
ჩვენ კი დაგვსინჯეს: ხომ მაგრათ ვართ
შეკრული ბაწრით,
მე ერთს ჯარისკაცს ვერ ვივიწყებ,
სახე გულწრფელი -
უთამაშებდა რაღაც სულ სხვა
გამწირველ აზრით.
და მის თვალთაგან ჩემს ხელებზე
დაეცა ცრემლი.
- საით მივყევართ, დასასჯელათ? -
ჯარისკაცს ვკითხავ.
მესმის მისი „ჰო“ და ცრემლები
მოდის ღვარ-ღვარად.
კეთილო გულო, გავიფიქრე, ამ გაუკითხავ
ხალხისგან ბევრი ნადგურდება,
მაგრამ ამგვარად?
მაგრად გაბაწრულ ხელებს სისხლი
ვგრძნობ, რომ ეცლება,
თავით კოჭამდე გამყინველი
რბის ჟრუანტელი,
სიცალიერის და სიმხეცის
მძლავრი შეძლება
ჩემს წინ ანათებს როგორც დიდი,
შავი კანდელი.
ვხედავ გენერალს, იგი თითქო
მაწვდის პაპიროსს
(ო, როგორ ჰგავდა თვითონ იგი
იმ მღვრიე ღამეს),
პაპიროსს მალავს ისევ მალე
და იმავე დროს
მწარე დაცინვით ეხლა პირში
მაჩრის კარამელს.
სწრაფად მივყევართ კარებისაკენ
გულცივ ჯალათებს,
ციხის ალაყაფ-ფარდულების
ისმის ჭრიალი,
„ზიზღი და კრულვა პაციფისტებს,
მოღალატეებს,
გაგისწორდებით ჩვენც ოდესმე“ -
ციხე ღრიალებს.
ჩვენ გაგვატარეს ალაყაფი,
შემოგვეხვია
უდაბურ ღამის სიწყვდიადე,
როგორც ობობა.
და ადგილები, სადაც მტვერი,
ქვა და ნეხვია,
მწირი მინდვრები, ორმოები,
უნაყოფობა.
სთქვა ერთმა: ზაფხულს ამ ადგილას
სწვავენ აგურებს.
ახსოვდეს ყველას, ამ მიწაზე
მოგვკლავენ ძმურად
და მშენებლობის
დრო როდესაც
დაისადგურებს,
ჩვენი სიცოცხლე მასში შევა
თითო აგურად.
და გავიფიქრე: აი ბინა
უკანასკნელი,
სადაც ჩვენ გველის ჩამოღრჩობა
ან და დახვრეტა.
თითოეულ წამში შენამდე სცემს
ათასი წელი -
საბედისწერო ორმოების
მწარე დახვედრა.
მთელმა ცხოვრებამ წინანდელმა
თვალწინ იალა.
ბავშვობამ, დედამ, ადგილებმა
ჩემი ყრმობისა.
შემდეგ ბრძოლები კლასიური,
ქარხნის გრიალი,
დიადი რწმენა ერთა შორის
გადადნობისა.
მივდივართ ჩქარი ნაბიჯებით
და მაინც გვცივა,
ჩვენ ხომ ჩაცმული ვართ უბრალოდ,
თანაც ქარია,
არ ვიცი გულში სხვა იმედი
რამ გააღვივა,
ხელის გახსნა მსურს, ბაწარი კი
კვლავ მაგარია.
ო, გამწარება! ჩვენ მივედით
დახვრეტის ადგილს,
იმედის მსგავსმა რამემ გულში
მაინც ინათა.
რისი იმედი? ცხედარი რომ
მიწიდან ადგეს!
დახშულია ხომ სამუდამოდ
გზა იმ ბინათა.
შევჩერდით. ეხლა ჯალათებმა
იწყეს მზადება.
ჩვენ, როგორც ღამით მშიერ მგლებით
მორტყმული ჯოგი
ერთად შევქუჩდით. ამაოა
თავგადადება,
თავის დაღწევას სიკვდილისგან
თუ ფიქრობს ზოგი.
ახლო და ახლო, უფრო ახლო
მოდის მსროლელი,
ორმოსთან, სადაც გაბედულად
სდგას თვითოული.
ისევ ქარია შუაღამით
გამოქროლილი,
ორმოს სიღრმეში დარჩენილა
ჯერ კიდევ თოვლი.
გინდა იყვირო, გინდა ბრძოლა,
აქაქანება,
ამ შუაღამით არავისი
არ არის შველა,
და „დაიჩოქეთ“ რომ გაისმა
უცებ ბრძანება,
დავემშვიდობეთ განწირულნი
ერთმანეთს ყველა.
ისმის „ესროლეთ“ (ჟრუანტელი),
მაგრამ ოდნავად
ჩვენს გულში შედის სიხარული
და აღტაცება...
როცა სროლაზე
ერთპირად და მოულოდნელად
მტკიცე უარი განაცხადეს
ჯარისკაცებმა.
- არ ვესვრით მუშებს! - და გადმოხტა
ის ჯარისკაცი,
რომლის ცრემლები ჩემს ხელებზე
ვიგრძენი წინათ.
დაგვხსნა ბაწრები, უხაროდა:
- აბა ჰე, გასწით!
გისურვებთ მტარვალთ მოსდებოდეთ
ცეცხლად და რკინად!
ჩვენ წამოვედით სიკვდილიდან,
ჩვენ ვიმალებით.
ო, ამხანაგო, უთქვენობას
ვერ ითმენს გული.
ო, ამხანაგო, შევეწიროთ
ყველა ძალებით,
რევოლუციის მომავლისა
ვიყოთ ერთგული.
და წინ მიიწევს
დემონსტრაცია
მაღალი ხმებით:
„იმპერიალისტურ ომს
გადავაქცევთ
სამოქალაქო ომად“,
„მხოლოდ პროლეტარული
რევოლუცია
მიანიჭებს კაცობრიობას
მშვიდობიანობას!“

***
ძირს ცინიზმი

თქვენ მიდიხართ გზით ჩემმიერ გაკვალულით,
ჩემი ძვლებით მოფენილით,
ჩემი ტყვიით, დინამიტით გაკვამლულით.
დასტკბით სუფრით მოფენილით.
არაფერი აქ არ არის სასაცილო... (იცინი კი),
ეს დრამაა, მწარე დრამა,
მოხითხითე, მხოლოდ ქურდი და ცინიკი -
ძირს! გვაკმარეთ!!!
ო, გვაკმარეთ!!!

***
ძმურად შევკავშირდეთ

რაც გაკეთდა და კეთდება,
უფრო ენამჭევრია,
მაგრამ საქმის კეთებასთან
ხელის შეშლაც ბევრია.
საგმობია შოვინისტი,
ის მწამლავი შხამია,
იგი ყველგან
ცნობილია,
როგორც კაციჭამია.
მისი ბრძოლის
მეთოდები -
პროგრესი, წინმსვლელობა.
ძველისძველი,
რუტინული
მისი მსოფლმხედველობა,
ეროვნული
საკითხები
დღიდან-დასაბამიდან
დუღს და
გადმომდინარეობს
მხოლოდ კაცის ჭამიდან.
მაგრამ კერძი
ამ თამადას
თვით გაუხდეს შხამადა,
კაცის ჭამამ
ვერ ივარგოს,
ვერ გამოდგეს ჭამადა!
უთხრეს: ამას
ნუ მივიღებთ
წესადა და ადათად:
მეზობელი
მეზობლად ვცნოთ -
არა სუკის მწვადადა.
თუ ყვითელი
ქადაგება
მარტოოდენ შუღლია,
მასთან შებმა
უნდობარი
ბრძოლის ერთი მუხლია.
ასე ამბობს:
სულ ერთია
ჩვენი მთა და სერები,
ერთად,
ძმურად შევკავშირდეთ
კავკასიის ერები.
არ ვართ ბრმები,
მოქალაქე,
შენში ნუთუ ეჭვია,
რომ კულტურა
კაცის ჭამას
უკვე გადაეჩვია.
დამშეულხარ,
ასეთ მშიერს
ველურიც რომ აჰყვება,
ორივემ თუ
გაიცინა,
ავ თვალს არ ენახვება.
თუ ასეთი
ბრიყვი კაცი
უშვი თავი ნებაზე,
თვით სატანა
ახარხარდეს
ასეთ გაცინებაზე.
ნუ უყურებ,
მოქალაქე,
სხვების ცას მოკამარეს -
შოვინისტი
თავის კბილით
ითხრის თავის სამარეს!

***
წავიდეთ ქარხნებში...

წავიდეთ ქარხნებში, ავტეხოთ განგაში,
მუშებო, შეხედეთ რამდენი -
ევროპის ტყვიებში, გაზებში, ტანკაში
ხსნას ელის სიყალბის ჩამდენი!
სურს დახრწნას სიმაგრე აგურთა
აგვიკლო, ქვეყანა გაქურდა!
გაქურდა და კიდევ, და კიდევ მნიშვნელი
იდუმალ სიტყვების მჭევრობა:
„ევროპა, ფულები! ევროპა, მიშველე,
საერთო საქმისთვის, ევროპა“.
მუშებო, მივუნთოთ
მათ ცეცხლი თაკარი,
დაჰკარი მავნებელს,
დაჰკარი!

***
წამი წამს ეზიდება

ვხედავ ზამთრის ძონძები ხეებს ჩამოეკონა,
მე კი ეს გაზაფხული ისევ ჩემი მეგონა.
ყველაფერი გათავდა, წამი წამს ეზიდება,
რა ამაო ყოფილა წუთისოფლის დიდება.
ჰყინავს. ისევ ღამეა. მოდის შიში შორევი...
რა ამაოდ ირევა წუთისოფლის მორევი.

***
წამყე ბეთანიისაკენ!

წამყე ბეთანიისაკენ! იქ სადღაცა, ახლომახლო
იყო ორბელიანების
და ირაკლის სამოსახლო.

გზაზე, სადაც ცაცხვებია და მუხნარი უმეტესი,
არსად ქვეყნად არ მინახავს
ადგილები უკეთესი!

ადგილები ასე მშვენი ვარდისაგან, იისაგან...
სანადირო ადგილები...
წამყე ბეთანიისაკენ!

მოდი, სადმე უდაბური ვპოვოთ კუთხე ქედმომაღლო,
გადმოვხედოთ მაღლით თბილისს -
მე აქ უნდა დავესახლო!

წამყე ბეთანიისაკენ! იქ სადღაცა, ახლომახლო
იყო ორბელიანების
და ირაკლის სამოსახლო.

***
წარსულის ჩრდილები

ღამეა. მთვარე. ხეივანი.
- ოჰ, მეგობარო!
მომჯადოებელ ვარდს ვეძახდი
გუშინ რუსუდანს.
- მაშ ეხლა უნდა მოგილოცო.
- თუ გსურს მართალი,
მე მშვენიერი მირჩევნია
ყველას თამარი!
რაც შეეხება ლამაზ ნინოს...
(დაბოლოება წარმოითქმის
სავსებით წყნარად:
ხელი მეგობრის დაეჭდობა
მოსაუბრის ხელს).
- დე, იყოს ასე! მაგრამ შერიფს...
ოჰ, ეს შერიფი!
(ორივე ერთად ხეების გზით
გაისეირნებს.
ლურჯდება ჰაერი.
ენთება ღამე).
- მე ველი ამეღამ
ისე, როგორც კახაბერი.
თუმცა ეს კაცი
გადასცდა ჩვენი საუკუნის
გადამწყვეტ საზღვრებს.
რაც შეეხება ჩემს ოცნებას...
დღეს გონებაში
სამი სახელი ღვთაებრივი
უძველეს დროის ისევ მინათებს.
უპირველესად რუსუდანი,
- სს...
შემდეგ თამარი იტრიიდან,
- ჩუ...
- უკანასკნელად ქეთევანი,
-...!
- იცი: მე მზად ვარ ვაღიარო
ძვირფასი „მაშინ“.
(ხან ალისფერი, ხან წითელი
ხის რტოებში
ჩნდება სინათლე
ჩამავალი მზის).
ასე ჩურჩულით
მოდის ეს ორი, ხეივანის
დახვეულ გზებით.
სახლის ფარდებზე თეთრად ჰქრიან
ნაზი ფარდები.
ჩამავალ მზეზე
კანკალებენ მათი ჩრდილები.
ყველა მათ ჩრდილებს
სიყვარულით გადახვეული,
რომელთაც მათი მოგონება
ეალერსება
XII საუკუნიდან.

***
წარსულს გუნდ-გუნდად გადაეფარა...

წარსულს გუნდ-გუნდად გადაეფარა
შავი ყორნების და გახრწნის სუნი,
მხოლოდ განახლდა და ისევ სცოცხლობს
კარგი გუგუნი, შრომის გუგუნი.
კავშირმა კლასმა მასში გახვია
თავისი სული, თავისი გრძნობა,
წელიწადები წელიწადს შესცვლის,
შთამომავლობას - შთამომავლობა.
შრომის უწმინდეს სიდიადეში
დარწმუნდებიან მუნჯნი და ყრუნი,
სანამ ჰქუხს ახალ საქართველოში
მძლავრი გუგუნი, ქარხნის გუგუნი.

***
წარწერა ანატოლ ფრანსის სურათზე

კარგი ოსტატი, შემოქმედი უმწვერვალესი,
ვინც სიტყვას მისცა ყინულის და ცეცხლის ხალისი,
ენა ფრანგული ჰქმნა დიადი და სრულყოფილი,
უდარებელი, იშვიათი, კეთილშობილი.
მხოლოდ გუგუნი იყო მისი ხმის რეზონანსი
ანატოლ ფრანსი, მშვენიერი ანატოლ ფრანსი!
მწარე დაცინვა, მოელვარე - როგორც მახვილი,
მათდამი ზიზღის უმწარესი გამომსახველი,
ვინც მარგალიტით და ოქროთი მოავარაყა
ბურჟუაზიის ბატონობის მთელი მარაქა.
ის იყო ციცხვი, წინაპარი მოვლენის დიდის,
რომელიც ეხლა ახალი გზის ძიებით მიდის.
მხოლოდ გუგუნი იყო მისი ხმის რეზონანსი -
ანატოლ ფრანსი, მშვენიერი ანატოლ ფრანსი.

***
წარწერა წიგნზე

როცა უმიზნოდ, უშინაარსოდ
რბიან წუთები ბედნიერ დღეთა,
გულს მწუხარება გარემოიცავს
და სულს უსაზღვრო სასოწარკვეთა.

მწუხარე ლექსებს მე ვმღერი მაშინ,
მსურს გავაცოცხლო იმედთა მდელო,
და მოგონებათ წმინდა აჩრდილი
სიცოცხლის ჰანგით ავამეტყველო.

მიიღე წიგნი... წიგნი მწუხარე,
წიგნი სპეტაკი ოცნების ჩემის,
მიიღე ნიშნად სიყვარულისა
და უდიდესი პატივისცემის.

***
წარწერა წიგნზე „მანონ ლესკო“

მარად ისმის: მარადისი
სიყვარული ძნელია.
ვის ისარი მოხვდა მისი,
მუდამ ცრემლის მღვრელია.

ვარდთა კონის, ბნედა გონის,
ტავერნების ნდომანი...
დე გრიესა და მანონის
სევდიანი რომანი.

დღენი ევრის და პარიზის,
უდაბნოთა ჩვენება,
მწუხარება კიპარისის,
ყვავილთ შემოშენება.

ველად გაჭრას, ხელად რონინს
ცვლიან შემოდგომანი...
დე გრიესა და მანონის
სევდიანი რომანი.

ყველაფერი იგი გაჰქრა,
ვით სიზმარი გვიანი,
დრომ ახალი ძალით დაჰკრა:
სხვაა ადამიანი.

რუსოს ხანა, ოხვრა რონის,
ტრიანონის ცდომანი...
დე გრიესა და მანონის
სევდიანი რომანი.

მაგრამ წიგნი მაინც დარჩა
ვაჟისა და ასულის,
როგორც სარკე, როგორც ფარჩა
დროის ფერგადასულის,

და იწონის წიგნთა დონეს,
წიგნთა მრავალთ კვდომანი...
დე გრიესა და მანონის
სევდიანი რომანი.

***
წარწერა ხოვლეს ორნამენტზე

სადღაც კი იყო ადგილი ხოვლე,
სადღაც კი იყო ნაკალოარი.
საუკუნეთა თოვლო, ითოვლე!
მაინც დადნება ეგ ნათოვლარი!
სადღაც კი იყო ადგილი ოშკი,
სადღაც კი იყო ის ზედაზენი.
დაფარულია თანაბრად კოშკი,
რომ აღიმართოს ის საზარელი.

***
წარწერები

ო, ქალო ძვირფასო, ნაზო ვით ფერია,
მწამს მხოლოდ მაისი, არ მწამს ისტერია.

და ან ყალბ პოეტებს ვინმე ედავება?
არ მინდა, ბატონო, მათი უკვდავება.

ან ტომებს ბრიყვისას მე რა წამაკითხებს,
ისედაც კარგად ვჭრი მსოფლიო საკითხებს.

***
წელიწადები წავლიან ძველნი

დღეები ბრუნავს, ვით კამათელი,
და ყვავილების არის მრავლობა.
ჩემთვის დღესავით არის ნათელი,
რას იტყვის ჩემზე შთამომავლობა.

წელიწადები წავლიან ძველნი,
შეიცვლებიან ქარით სიონი,
როგორც ერთია ქვეყანა მთელი,
ისე ერთია გალაკტიონი.

***
წელიწადის ნაზო დროო...

წელიწადის ნაზო დროო, ნაადრევო შემოდგომა,
დაგშთენია ყავისფერი და ყვითელი ველის კვდომა.
დაგშთენია ლალისფერი, ალვისფერი, დღე ცისფერი,
ბალახის და ყვავილების საამური ძილისპირი.
დაგჩენია ჩემი გულის ჩუმი ბნედა, შორი კვდომა,
წელიწადის ნაზო დროო, ნაადრევო შემოდგომა.

***
წერილები კოშკიდან

როგორ დაგწყევლი, როგორ დაგწყევლი
ჩემს წრფელ ძახილზე თუ ხმა არ გამე,
არ შემიძლია ყოფნა უშენოდ,
არ შემიძლია ვიფიქრო რამე.

შენ რომ იცოდე იჭვის გველები
როგორ მიღრღნიან მე სულსა და გულს,
მე მომეჩვენა, რომ დაღალული
პატივს აღარ სცემს უკვე სიყვარულს?

მე მომეჩვენა, რაკი ავად ვარ,
აღარ გიყვარვარ, სრულიად არა!
მე კი ოცნებამ შენი წამება
გადამიხატა და შემაყვარა!

წამების შვილო! მიყვარს მე შენი
დაღლილი სახე, დაღლილი სული,
რაღაც უსივრცო, მაცოცხლებელი
სულიერ წყაროდ გადაქცეული.

მე ქმნილება ვარ და ნაფერები,
მე შენში ვნახე ის დიდი ძალა,
რომელმაც თვალწინ მთელი წამების
სივრცე და სიღრმე გადამიშალა.

და მე მიყვარდი, და მე ვფიქრობდი:
„იგი? ვუყვარვარ მას ასე ძლიერ!“
მან დამინახა, რომ ავადა ვარ
და სრულებითაც გამიდგა განზე.

მე კი გავქვავდი... მე არ ვიცოდი
რა და ან როგორ, რომ მეპასუხა,
არ არის-მეთქი კაცი ამ ქვეყნად,
არ არის-მეთქი, ვფიქრობდი ასე!

***
წერილი მეგობრებისადმი

ო, როგორ მინდა, მეგობრებო, რომ თქვენთან ერთად
მივიღო ჩვენთა წინაპართა ელვარე თასი,
ბევრი რამ არის მათ გრძნობაში კეთილშობილი,
მათი მხურვალე ოცნებებით, მსურს, ვიამაყო,
მაგრამ სხვაგვარად ჩვენი დროის მემატიანე
ფოლიანტებში სტრიქონების გროვას შეიტანს,
რომ ათასწლოვან ადგილიდან მოსწყდნენ კლდეები,
საქართველოზე სამუმებმა გადაიარეს.
და სამუმებთან იყო ქნარი გიგანტიური,
ქართული სულით მეოცნებე პოეტის ქნარი.
ო, როგორ მინდა, მეგობრებო, თუნდაც ერთი დღით
ჩვენთვისაც იყოს უმაღლესი თავისუფლება.
ო, როგორ მინდა უფრო მძლავრად გავშალოთ ფრთები.
განა არ არის საშინელი საცოდაობა,
ისეთ ქვეყანას - როგორც ჩვენი საქართველოა -
რევოლუცია არ აძლევდეს სიმშვენიერეს?
ვულკანიური ორკესტრივით უნდა ისმოდეს
გრძნობათა ჩვენთა და ოცნებათ ძლიერი ქნარი.

***
წერილი სოფლიდან

მომინდა თქვენი სპეტაკი ბინა:
აქ სოფელია, წვიმა, რუტინა.

შემოდგომაა. წვიმამ მოლია
ტყეთა მსუბუქი მელანხოლია.

ზაფხულის დღეთა ის ქაფი ჰქრება,
არის ცეცხლის ხმა და ჩაფიქრება:

იშლება თვალწინ ფერადი ნოხი -
თქვენთა მშვენიერთ წამწამთა ქოხი.

იმ დარდად ჩემს გულს ხშირად სწოლია
ტყეთა მსუბუქი მელანქოლია.

არ გებრალებით? მე მქონდა გული
ეხლა ის არის, როგორც ყინული.

თქვენ კი ჯერ ისევ მაისს ედრებით,
მომწერეთ რამე, ოჰ, გევედრებით.

ვინ იცის, იქნებ გალხვეს ყინული
ღრმა მწუხარებით შემორკინული.

***
წერილიდან მისდამი

როს დამვარდება ხელით სადავე,
გაჰქრება სული და სისადავე,
როს იმ ყვავილებს ცრემლებს ვათოვებ,
გთხოვ: სასიკვდილოდ ნუ მიმატოვებ.

როს გამიმეტებს ჩემი დიდება
და საქართველოს გაბედითება,
როს წაერთმევა სუნთქვა იმედებს,
გთხოვ: შენი ხელი ნუ გამიმეტებს.

***
წვეთი წვეთებზე გადადის...

წვეთი წვეთებზე გადადის,
წვეთი წვეთებზე ირხევა,
ერთ ადგილას სცემს მარადის
და ქვა შუაზე ირღვევა.
ეს დაჟინების წყურვილთა
მარადისია განგება,
როდესაც გული ძველისძველ
ფიქრებით დაიჟანგება.
სინათლეს უშვებს წვეთწვეთად
კატაკომბებში სანთელი,
გული შუაზე ირღვევა,
როგორც ცა გასალანდელი.

***
წვიმა და ოფლი...

წვიმა და ოფლი.
რა მხარეები გიცდის სიბერის -
მე მესიზმრება ჩემი სამშობლო -
სამშობლო შავი ლიუციფერის -
სამშობლო ძველი.
გზა - დაფენილი მსხვერპლით, ცხედრებით,
და სისხლით სველი,
გზა სასიკვდილო გადათეთრებით,
სამშობლო შავი ლიუციფერის.
მე მწუხარებამ დამიძმობილა
ბინდის ტყე-ველი.
არასდროს ჩემთან იქ არ ყოფილა
ნაზარეველი.
(მელანდებოდა ის მხოლოდ შორით -
და მაწვალებდა მე მისი ჯვარი,
ჯვარი ჯერ ისევ თეთრი თაბორით -
ლიუციფერის ხელით დამდგარი).
ვერ გაიგონეს შენი მხნე ნანა
და რიდეობა ვერ შეიფერეს.
შენ გესიზმრება შენი ქვეყანა,
ქვეყანა შავი ლიუციფერის.
მოკვდები, ბნელის იქნება თოვა,
და მწუხარება ლურჯი, ლიბერი
და სამარესთან, ვინც კრძალვით მოვა,
იქნება მხოლოდ ლიუციფერი.

***
წვიმის გრძელ-გრძელი დიაგანალი

თვალმა ალმაცერ
კაფეს დახედა,
ირევა გროვა
უცხო სახეთა,
ჟენევის კარებს
რომ მოახეტა -
იტალიელი,
ჰუნგრელი, ფრანგი
და ინგლისელი
სახეღაჟღაჟა,
ჟენევის ცა რომ
გააკაშკაშა.
იმ ქვეყნებიდან
მოსული „ვაშა“,
სად ხეებსა სტეხს
ორანგუტანგი.
მეჩვენებოდა
მაშინ მე ასე -
ერთა მშვიდობის
დიდ იდეაზე
თუ ორატორი
ჰქუხდა მეასე
და ფოლიანტებს
შლიდა გულდასმით,
ყოველგან იყო
რაიმე ხვრელი
და ისევ კვეთდა
მახვილი მჭრელი,
რასაც კი სიტყვა
ბრჭყვიალა, ჭრელი
მოსაჩვენებლად
კერავდა თასმით!
მრავალს იმ სიტყვით
მეტეორიტმა
წაართვა სახე,
წაართვა რიტმა.
მისი ნაოჭი,
მისი თეთრი თმა
დროისას ვეღარ
უძლებს ანალიზს.
და როგორც ეს დღე,
უამურ შრომით
რიყეზე ავტო
რბის ხტომა-ხტომით.
და იტალიას
თან მოსდევს წყრომით
წვიმის გრძელ-გრძელი
დიაგანალი!

***
წიგნები - ზღვაა

წიგნიც ყოველთვის ზღვა არის გრძნობის,
ვარდთა ვარდობის, იათ - იობის,
იქ სიფერადე ერთი ბარათის,
ჟღერს სიდიადეს კაცობრიობის.

ვითარ დიდია მისი ამაგი -
მარად იგონებს ჩვენი ბანაკი,
იგია ბრძენი, მასწავლებელი,
ძმა, მეგობარი და ამხანაგი.

***
წიგნის შესახებ

რამდენი ქვეყნად
წიგნი იცემა
ღირსი, რომ ეგდოს
სანაგვის ბოლოდ.
მე კი მეგონა,
პატივისცემა
ნიჭს და ღირსებას
ეკუთვნის მხოლოდ.

ეს სასწაული
ვის არ სმენია:
დასავლეთისას
იყიდი პრესას
და იმის შემდეგ,
როგორც გენია,
მოევლინები
პოლდის, აგნესას.

ბევრს სისხლის სმისთვის
ხახაც აქვს, მადაც,
წიგნიც უნიჭოდ
ნაკერ-ნალამბი.
რად არ დაიწვის
დარაბა, სადაც
ჰიტლერის წიგნი
ძევს: „მაინ კამპფი“.

***
წინად შენი სპეტაკი გზა...

წინად შენი სპეტაკი გზა
და ვარდები ფეხით სთელეს,
მერე ვითომ შერცხვათ ცოტა
და ჩანგს მისწვდნენ უგულწრფელესს.

კარგი, კმარა, ვინ არ ხედავს -
ეს სიმორცხვე ამაოა -
მას ზეიმი დაერქმევა
და დამარხვა კი გამოვა.

დამფასებლის სამოსელში
გაეხვევა მტრების ჯარი,
მაგრამ მათი ღრიანცელი
ცინიზმია საზიზღარი!

ანგარიშში სცდება მტერი,
როს მღერის და გულში ღრინავს -
მას არ სძინავს არასოდეს,
მაგრამ ეხლა არც მე მძინავს.

***
წინანდალელი ნათელა...

წინანდალელი ნათელა
ულამაზესი ქალია.
ო, ჩემო ციცინათელა,
ჩემო ციხე და გალია.
მთელი საღამო შევჯერდი:
რა არის ქალის სინაზე,
მაგრამ უეცრად შევჩერდი
მშვენიერ თინათინაზე.
ბრწყინავდა საარაკო ცა, -
მთვარე დაბრუნდა ბინაზე,
როს შუქმა ღრუბელს აკოცა,
ყველა ქალების ჯინაზე.

***
წიწამურში რომ მოკლეს ილია

წიწამურში რომ მოკლეს ილია,
მაშინ ეპოქა გათავდა დიდი,
ძველი სიმღერა და იდილია.
ფანტასტიური გამოჩნდა ხიდი.

მოჰქონდათ წინათ პასტორალები,
ბაღთა მნათობით გადამთოვრება,
როგორ ოხრავენ მათზე ქალები,
რა მშვიდი იყო მათი ცხოვრება.

დრო იყო: ომით აუსახველი.
დღეებს იმედი ესაკიდება.
რა მძლავრად ქუხდა მათი სახელი,
რა დიდი იყო მათი დიდება,

დადგა ცხრაას რვა, ახალი ლანდი,
ჩემთვის სიზმრებში უცნობია ჯერ
ახალი წვიმა, ქარი, “დალანდი”
და მთელი ხანა წიგნის: “Crain aux fleurs.”

***
წუთი

ჟამთა ცეცხლით განწმენდილი, ფრთასუბუქი, ფრთასათუთი,
მოელვარე ცის კიდურში გამიტაცებს ხოლმე წუთი.

მავიწყდება ამ დროს ღმერთი, წუთს ვუმონებ გულის ძგერას,
რადგან ღმერთი ჩემშივეა და მევე ვქმნი ბედისწერას.

წუთი მაძლევს აღმაფრენას, მაგრამ წუთი თუ გამწირავს -
დამიმონებს, გულს გაგმირავს, ძირს ჩამითრევს და დამძირავს,

მიწიდანაც ტყვეყოფილი თვალს ვადევნებ ვარსკვლავთ რბენას
და მაშინაც წუთში ვეძებ საოცნებო აღმაფრენას.

და, როდესაც მე ბედს ველი, გრიგალივით მოგუგუნეს -
ლოდინშიაც წუთს მივყვები და მივყვები საუკუნეს!

***
წუხელი, ღამით ქარი დაჰქროდა

წუხელი, ღამით ქარი დაჰქროდა
დადიდხანს, დიდხანს არ დამეძინა;
მე მქონდა ბინა, თავშესაფარი,
მაგრამ ქარიშხალს არ ჰქონდა ბინა.

ხან კარებს უკან ატირდებოდა,
ხან დარაჯობდა სარკმელის წინა.
გადამიშალა თვალწინ წარსული
და მწარედ, მწარედ ამაქვითინა.

მისებრ პოეტი ვიყავ უცნობი -
ვეხეტებოდი სევდიან ღამეს,
რამდენ ტკბილ ფიქრებს მოეღო ბოლო,
რამდენ ოცნებას, რამდენ სიამეს!

წუხელი, ღამით ქარი დაჰქროდა
და როცა დილით გამომეღვიძა,
ყვითელ ფოთლებს და დამსხვრეულ რტოებს
მიმოეფარათ ყამირი მიწა.

ბაღში გავედი... იქაც ბილიკზე
ფენილი იყო ფოთოლი რბილი,
და დიდხანს, დიდხანს ვხეტიალობდი
წარსულ სიზმრებში გადაფრენილი.

***
წყალს იქით რომ ერთი სახლია...

დავბრუნდეთ ხანდახან ალვებთან.
ჩვენს თვალწინ იგივე ველია,
სადაც ჩვენ ოდესმე ვმღეროდით:
დელია, დელია, დელია.

წყალს იქით რომ ერთი სახლია
და მთების მაღალი ყელია,
ის, ასე მგონია, ახლოა -
დელია, დელია, დელია!

ლიხს იქით რომ ერთი ალია,
- ანთია, მზესავით მწველია,
ჩვენ დილას ვეძახით ალიონს,
დელია, დელია, დელია!

***
წყალტუბოდან ქუთაისში...

წყალტუბოდან ქუთაისში
მიმავალო ქარო,
თუ მაისის ქუთაისმა
გკითხოს, ვინა ხარო,
უპასუხე, რომ სუნთქვა ხარ,
არ კი უთხრა - ვისი,
ისეც იგრძნობს ქუთაისი,
ჩემი ქუთაისი!

***
წყნარად მისცურავს ნარნარი მთვარე...

1
წყნარად მისცურავს ნარნარი მთვარე,
გაღვიძებულა ცა მგლოვიარე;
წყნარად მიმოქრის ნიავი ნელი,
ოცნებით სავსე და უზრუნველი.
წყნარად დუდუნებს წყარო ანკარა,
მშვიდად მთის ჩრდილი ძირს დაიხარა;
წყნარად ჩურჩულებს ტყე დაბურული
იდუმალებით გარემოცული.
წყნარად ვარსკვლავნი იღიმებიან,
წყნარად ჩნდებიან, წყნარად კრთებიან;
მომბეზრდა კიდეც ბუნება წყნარი,
მარად ჟამს მშვიდი, მუდამ ერთგვარი!

2
ქარიშხალო! თუ კი სიღრმეს
შერჩენია ცრემლის ცვარი,
გადმოინთხეს შენს თვალთაგან
ვით მთის კლდიდან ნიაღვარი.
არას ვნაღვლობ, წარმიტაცოს
კაეშანმა შენის სულის
ნაღვლიანის, სევდიანის,
შავბედის და დაფარულის!
მე ბრძოლა მსურს, დეე, მოვკვდე,
იქ, სადაც სჩქეფს სისხლის ღვარი,
მუდამ ნისლით დაფარული
ზღვა შავი და ბობოქარი.

3
ვარდზე შთენილი მიყვარდა ნამი,
მიყვარდა დილის ციმციმ-კამკამი,
მიყვარდა ნაზი ცისა ეთერი,
მიყვარდა სხივი პირმშვენიერი.
მიყვარდა მდელო გულგადახსნილი,
ტურფა ზამბახი, ველზე გაშლილი;
მიყვარდა მარად ნიავი მშვიდი,
სუნთქვას ვავლებდი და გულს ვუხსნიდი.
ბუნების წიაღს თავს ვევლებოდი,
რარიგ ვსცდებოდი... რარიგ ვსცდებოდი.
მიყვარდა ია, მიყვარდა ვარდი,
ოჰ, მე კი... მე კი, არვის ვუყვარდი!

***
წყნარი ზღვა

ღრუბელი იდგა, როგორც ფრეგატი.
ზღვა იყო წყნარი, ცა იყო ლურჯი,
მიმაქანებდა ოცნება ურჩი
ფიქრებთან, სადაც დადგა ფრეგატი,
შორს ცისარტყელას გამოჩნდა ბურჯი
და იმედების დაანდო ხატი.
ღრუბელი იდგა, როგორც ფრეგატი.

***
ჭარხალი

ეზოში ყეფდა ბამბურა მურა,
ეზოში მწვანე ყვაოდა ბაო.
ვაზის ბარდებში სცურავდა სურა,
შენ ბანცალებდი, ბურულო ცაო.

ბობრი ბელავდა კახამბალს, ბჟოლას,
ბირკვილს ბატები ქარმა მორეკა,
ცა წამოიწყებს მსხვილ წვიმის სროლას
და აბლაბუდას კრებს ბობორიკა.

ჟვერი, ჟალტამი! მოჭრილი სამხარს,
ნახირი მოდის საღამო დროის,
უცებ მოყვება ჭარხალი ხარხარს
და ქალი ჰკივის იმ „დოი-დოი“-ს.

ეკვეთა ქარი ბურდებსა და რტოს,
უცებ აშფოთდა ისლი, ჩელტები.
ო, სიყმაწვილე! აწი არასდროს
იმგვარად აღარ ამეტყველდები.

***
ჭიანურები

მიდის ოპერა „ლაკმე“,
ბუტაფორიის შეხლა!
განა ეს არის საქმე?
მე სულ სხვას ვფიქრობ ეხლა:
მწარე ფიქრებში გართულს
მესმის სიცილი მთვრალი;
სადმე მეხუთე სართულს
მთვარე უღიმის მკრთალი.
ოჰ! როგორ მღუპავს გრძნობა -
ძველი, მოსისხლე მტერი!
მჯერა მე შენი ძმობა,
შენი შეშლილი ფერი.
განა მეხუთე სართულს,
განა მეათე მთვარეს,
უხმო, მჭვარტლიან სანთელს
გადავალევდი თვალებს?
მგზავრი, მწუხარე ხმობა:
„მცივა! მომეცით ჭერი!“
ოჰ! როგორ მღუპავს გრძნობა -
ჩემი მოსისხლე მტერი!
ხშირად ვიგონებ ვერლენს,
როგორც დაღუპულ მამას,
დაღვრის შეშლილი ცრემლებს,
მოგონებათა გამმას.
ხშირად ვიგონებ პარიზს...
ნახე იგი და დაგმე!
ნისლის, სულის და ქარის -
ლაკმე, სადა ხარ, ლაკმე!

***
ჭმუნვარება

როცა მზის სხივი უკანასკნელი
მოსწყდება მყინვარს და მიიძინებს,
როცა ბუჩქებში ნიავი ნელი
ნაზად და წყნარად წაისისინებს,
როცა ბულბული საღამოის ჟამს
მიდამოს უმღერს მომხიბვლელ ნანას,
როცა სიჩუმის ღმერთი დარაჯად
ციდან დასცქერის მთელსა ქვეყანას;
როცა ტბის ფსკერში ჩაიქარგება
სახემიბნედილ მთვარის ღიმილი,
დედავ ბუნებავ! იმ დროს მხოლოდ მე
რისთვის გამირბის ნეტარი ძილი?
ოჰ, ვინ დამწყევლა, გარეწარივით
ტყის სიღრმეში რომ დავეხეტები?
ან აჩრდილივით რად მიდგანან წინ
გარდაუვალი და ჩუმი მთები?
წყეულ იყოს ის შავბნელი წუთი,
როს ის ვარსკვლავი ცაზე ჩნდებოდა,
სადაც ეწერა, რომ ჩემს განწირულს
სულს მოსვენება არ ღირსებოდა,
რომ სიყმაწვილის მჭკნარ ყვავილებზე
არრა მშთენოდა წყლულთა მალამოდ,
რომ ჩემს ოცნებას აუსრულებელს
დავთხოვებოდი სამარადჟამოდ.

***
ჭოტი

მოკლე და მსხვილი ტანი მძინარ ბაღს დაჰყურებდა.
არ ირხეოდა თავი მძიმე და დაბურდული.
ჩამოშვებული ჰქონდა თმები ვიწრო ყურებთან.
ნისკარტი ჰქონდა მოღუნული, როგორც შურდული.
თვალები იდგა ყვითელი და უზარმაზარი.
ფრთებში უყელოდ ჩამჯდარ სახეს ეფინა ჩრდილით.
ბანჯგვლიან ფეხებს ბასრი ბრჭყალი ეკრა საზარი.
ის ტყეებიდან ჩემს ფანჯარას მოაწყდა დილით.
დღის სინათლეზე გამოსული ღამეთა ჭოტი!
მას ეშინია სინათლის და მაინც გამოდის!
ცივი კივილი ისმის მისი, ვით ყალბი შფოთი,
ცრუმორწმუნეებს რომ აშინებს დღით საღამომდის.
დედამიწაზე უხერხულად გრძნობს თავის ყოფას,
იგი ვერაფერს ვერ მიმხვდარა, მაინც ავია.
და გულმოსული, ტანჯვით იტანს შეურაცხყოფას,
სისხლის მსმელია, მაგრამ მაინც საცოდავია.
უყვარდა ბნელი მღვიმეები და ხის ფუტურო,
ყორნების მიერ მიტოვებულ საბუდარებით,
თავს ფრინველები რომ ესხმიან, სასაყვედურო
იმათზე რა აქვს ან რისხვითა ან მუდარებით.

***
ხალხი და „მთავრობა“

ევროპა მოსჩანს
სულ ორი დროშით.
არენის ქარი
აქანებს დროშას:
იფურთხებიან
მთავრობის ლოჟით
და აფურთხებენ
მთავრობის ლოჟას!

***
ხალხი ირევა, ხალხი ფუსფუსებს

ხალხი ირევა, ხალხი ფუსფუსებს.
დაღონებული მივდივარ ბრბოში,
ღრუბელთა შორის ისე წევს მთვარე,
როგორც ცხედარი ვერცხლის კუბოში.
და კაცთა ქუხილს ეხმაურება
მიბნელებული ღამის სიცილი,
ღამის სიცილი დასცურავს ქვეყნად
ათეთრებული და მოვერცხლილი.
მგონია, თითქო, ბრბოდან გამოვა
ლამაზი ქალი ცისფერ-თვალება,
მე დამიძახებს და მომაბრუნებს,
რომ ვუთხრა სულის ქენჯნა-წვალება;
მწარე სიტყვებით ვუმღერებ მე მას
საუკუნეთგან შექმნილ სიმღერებს,
სხივნართ გვირგვინებს თავზე დავადგამ,
ვინც გულს მომიკლავს ან ამიძგერებს...
ვეტყვი - რომ ყველა მომბეზრდა ქვეყნად,
რომ დავიღალე მე ამ კუბოში.
რომ მას ველოდი და მუდამ ასე
დაღონებული ვვიდოდი ბრბოში.

***
ხალხის გენია, ხალხის ნიჭი

ხალხის გენია, ხალხის ნიჭი
და ძლიერება
ცხოვრების ზღვაზე მიმავალი
ცოდნის გემია,
წარსულის, აწმყოს, მომავალის
მზით იფერება
აკადემია,
დიდებული აკადემია!

მშვიდობა, წინსვლა, მიღწევებზე
არშეჩერება!
შევქმნით იმ მერმისს და ჩვენ ვიტყვით:
რა ედემია!
სამშობლო მხარის
არის დიდი ბედნიერება
აკადემია!
დიდებული აკადემია!

***
ხალხური მოტივებიდან

შენი თვალები - მაღლები -
სამხრეთის ზღვების ფერია,
კბილები - თეთრი ძაღლები -
მიღრენენ, არაფერია.

მოგონებებში წასული
შენს ბაგეს დავეხარბები,
ოცნების ორი ასული -
გადაწოლილან წარბები.

გადაუთიბავთ თივები,
რომ გითხრა - დამემდურები!
გულაღმა წევან ტივები
და მთები უდაბურები.

მთვარეს ჩვენი ხმა გაეგო,
თითქო შუქ-აკანკალებით,
ჩვენს აივანზე დაეგო
რჩეული ოქროს ხალები.

***
ხან უფსკრულები, ხან მწვერვალები

ელვის ბილიკზე მიდის ფეხები
და მეცემიან თოვლის ვარდები.
ხან უფსკრულეთში გადვიჩეხები,
ხან მწვერვალებზე აღვიმართები.
ხან ქარიშხალი და ხან ნიავი
მეტოლებოდა მაღალ სიონის,
არამოსალხენ დღეთა სიავე
და თეთრი კუბო კავკასიონის.
მაგრამ უცებ სხვა მოვარდა შხამი,
უცებ ორკესტრმა იპოვა წამი,
გადასრიალდა მთელი ლანდეთი:
ჩემი ახალი შარავანდედით.

***
ხან წვიმაა, ხან დარია...

ხან წვიმაა, ხან დარია,
ხან მთობა, ხან ბარობა.
ძველს ახალი შეცვლის მდგმური,
კმაყოფას - უკმარობა.

***
ხანდახან მშფოთვარ ქალაქის ხმაში

ხანდახან მშფოთვარ ქალაქის ხმაში,
გრგვინვა-ქუხილში, კვნესა-წუხილში,
ფრთხილად მოისმის ბულბულის სტვენა,
ნაზად, ნარნარად, ისე, ვით ძილში.
ხანდახან მტვრიან ქალაქის ქუჩებს,
სადაც ქვითინებს და კვნესის ყველა,
როგორც ჩვენება გასაკვირველი,
ფრთხილად აჰყვება თეთრი პეპელა.
ასე, ნუგეშო, ჩემს მშფოთვარ ყოფნას
შენ მოუვლინე სხივი პირველი,
როგორც სიმღერა მოულოდნელი,
როგორც პეპელა გასაკვირველი.

***
ხანდახან რისხვა ვინატრე ზეცის...

ხანდახან რისხვა ვინატრე ზეცის,
ხანდახან მსურდა ღმერთთან გოდება,
ადამიანი ყოფილა მხეცი
რომელიც თან მძულს, თან მეცოდება.

***
ხანდახან, როცა გაზაფხულები...

ციკლიდან „ეპოქა“

ხანდახან, როცა გაზაფხულები
უახლოვდება ჩემს აღდგენილ სულს,
მინდა ვიმღერო, როს იდუმალი
ძალა შუაზე სწყვეტს ამ სიხარულს.

რა მოხდა? ქარი, ქარიშხალია?
როგორ უარვყოფ ძალას ამ ხმისას?
დიდიხანია, რაც რომ იმგვარად
არ უმღერია ჩანისლულ მიწას.

***
ხატის წინ

ისმოდა ჩქარი გრგვინვით „ოსანნა“,
„ოსანნა“ - ხალხი იმეორებდა,
და მტრედისფერი სიღრმე გუმბათის
ვარსკვლავთა შორის სინათლეს ჰკრებდა..
ვხედავდი ქალწულს წმიდა ხატის წინ
მუხლმოყრილს, ლოცვის ცრემლების მფრქვეველს,
ვხედავდი სანთლებს გაჩირაღდნებულს
და ზე-აღმართულ წმინდა საკმეველს..
დაცალიერდა შემდეგ ტაძარი,
მისწყდა მლოცველი ხალხის გუგუნი,
საცეცხლურშიაც ჩაჰქრა სინათლე
და გაიფანტა საკმევლის სუნი..
ყველაზე ბოლოს გავიდა ქალი,
მღვდელმა დაჰხურა აღსავლის კარი.
უცებ სინათლე გაჰკრთა ტაძარში
და კვლავ აინთო ერთი ლამპარი.

***
ხელები

საყვარელ ხელებს შეშლილივით დავეწაფები,
ბროლის თითები, მზისგან სავსე ღვინით,
მე დამათრობენ:
გავეგები,
გავენაბები!
პოემას უვრცესს
დაერქმევა ალვა დასურო.
იქ შორეული მხარეები
უნდა გამეფდეს!
ოჰ!
ეს იქნება აღტაცება ჩემი ნამდვილი,
რომელიც დათვლის შენს თითებზე
დამსხვრეულ ბეჭდებს.

***
ხელოვნება

ვის უნახავს შავი წიგნი, წიგნი წითელ ასოებით,
დაწერილი სისხლის წვეთით, დაწერილი სასოებით?
გადიარეს გრიგალებმა, დღეს ის წიგნი არვინ იცის,
და ჟამთ მტვერით იფარება წიგნი ცის და დედამიწის.

დიდხანს ვწერდი, დიდხანს მწვავდა შთაგონების ცეცხლი მწვავე,
ვწერდი ჟინით, ვწერდი ვნებით... და ჰა, იგი დავათავე.
და ვფიქრობდი: ჩემს შავს წიგნში თუ არს-მეთქი რამ ისეთი,
რომ არ აჩნდეს მწარე გესლი, რომ არ აჩნდეს სისხლის წვეთი?

და მეწვია შემდეგ ეჭვი, და მომწყინდა იგი მცნება.
ვთქვი: ‘სხვას რას აქვს ფასი ქვეყნად, რომ არ იყოს ხელოვნება!"
მაგრამ ჩემში საუბრობდა მეორე ხმა, ხმა ფარული: -
‘ხელოვნება - ეს ოქროა მიწის გულში დამარხული,

ხელოვნება მარგალიტს ჰგავს, მას ზღვა ფარავს შეუცვლელი,
რას იშვიათ თუ მისწვდება კაცის გული, კაცის ხელი...
არის წმინდა პოეზია და მუსიკა არის შორი,
მაგრამ ქვეყნად არ არსებობს - ის ალერსი, ის ამბორი.

არის საღვთო ბილიკები ამ სივრცისკენ მიმავალი.
აირჩიე მათგან ერთი, აირჩიე ერთი კვალი!"
შავი წიგნი არ თავდება, შავი წიგნი შუა წყდება...
მას იქით კი კაცის გრძნობა და გონება ვერას წვდება.

***
ხვალ მაისია

ხვალ მაისია. რა სიხარულით
ჩვენ გავალთ ხალხში აფრთოვნებული.
სადაა მტერი, ისევ მაისმა
მას სასიკვდილოდ გაუპოს გული.
ხვალ მაისია. წითელ დროშებით
და ყვავილებით გამოვა მასსა,
მაისმა მისცა მას გამარჯვება,
მაისმა გრძნობა გაუალმასა.

***
ხვალემ იზრუნოს ხვალისა

ხვალემ იზრუნოს ხვალისა,
ხვალემ იზრუნოს ხვალისა!
ღვინომ აიღოს ღვინისა,
წყალმა წაიღოს წყალისა!

არც ვწუხვარ, არც მერიდება
მიმავალ-მომავალისა;
წყალმა წაიღოს დიდება,
ხვალემ იზრუნოს ხვალისა!

გულმა მიიღოს გულისა,
ხვალემ იზრუნოს ხვალისა.
ღვინომ მიიღოს ღვინისა,
წყალმა წაიღოს წყალისა!

***
ხიდი რიალტო მთის მდინარეზე

მან გადალანდა წყალში საყურე,
ლურჯი ზღვა იგრძნობს ტანს ზამბახეულს
და ეხლა სამი მოსამსახურე
შეუმშრალებენ ნებიერ სხეულს.

მეოთხე მხევალს მიმოაქვს ფრთხილად
სურნელებებით სავსე ფეშხუმი,
და ეხვევიან ფეხებს დაღლილად
თმების სინელე და აბრეშუმი.

მარჯვნივ, ჰაერში სასახლის კალთა
დაიფარება ლალების ძგერით
და აბინდდება ხიდი „რიალტო“,
მოჯადოებულ სარკეში ცქერით.

სიმაღლის შიშით ხიდი დანებდა
მას, რასაც ჰქვია ბედი, ზმანება,
რაც მას მოწყვეტით დააქანებდა
და სწრაფი იყო ეს დაქანება.

ის შეშლილივით დაეცა ქალთან,
როცა ლანდებით მოვიდა მთვარე
და კვლავ ამაღლდა ხიდი „რიალტო“,
და ძილს მიეცა ისევ მდინარე.

***
ხმამაღლა

ჩემს გულში არც წინად,
არც ახლა
არც შიში ყოფილა,
არც დაღლა.
აჟღერდით, ჩანგებო,
ხელახლა:
ხმამაღლა, ხმამაღლა,
ხმამაღლა!
ვინა სთქვა დროშების
ძირს დახრა?
სამშობლოს დუშმანებს
ვინც ახლავს,
მათ წყევლა და წყვდიადს
გადახლა.
ხმამაღლა, ხმამაღლა,
ხმამაღლა!
დიდება რაინდებს,
ვინც ახლო
სიყვარულს ქვეყნისას
ეახლა,
ყოველი სიმღერით
დიდება,
ხმამაღლა, ხმამაღლა,
ხმამაღლა!

***
ხმამაღლა! ხმამაღლა! ხმამაღლა!

ხმამაღლა,
ხმამაღლა,
ხმამაღლა,
ისმოდეს გმირული მოტივი.
ეს ათი წელია! ეს გახლავთ
რევოლუცია, ისტორიის ლოკომოტივი.
თუ საქართველო, ასეულ წლობით
მბორგავი
კავის, სახნისის ბაზისიდან წინ გაეშურა
რეკონსტრუქციის ფართო გზაზე,
დასცა ბორკილი,
სოციალისტურ ინდუსტრიის ნიადაგს
მიჰყვა,
თუჯი, ნახშირი და ფოლადი
ამოაქვს გულით
და სახელმწიფოს მესაჭე კლასს
აბარებს იგი
კოლექტივების ენერგიას და ნებისყოფას!
დაჰკარით! ასტეხეთ გრიალი:
ხმამაღლა,
ხმამაღლა,
ხმამაღლა!
ჩვენ დავაფუძნეთ კოლექტივი,
მსოფლიო მთელი
ერთ უძლიერეს კოლექტივად
უნდა შევიქნათ.
რამდენიც დღეა, გვყავდა და გვყავს
იმდენი მტერი.
მაგრამ ჩვენ ვიბრძვით თავდადებით
გარედ და შიგნით!

***
ხმები, ხალხში ყურმოკრული...

ხმები, ხალხში ყურმოკრული,
შემდეგ რაღაც ჯადოქრული
ძლიერებით გიტაცებდა,
ჯადოსნურად მოოქრული.

ხან გატირებს, ხან გაცინებს,
გხიბლავს, სევდა-დარდს გაცილებს,
არასდროს არ მიგაკარებს
იმ მიკრობებს და ბაცილებს.

ვისც ეხვევა ხალხი ყრუდ გარს -
ბრბოს უწოდებს გულნათუთქარს,
რომელსაც სხვა ბრბოს უწოდებს,
აკაკი მას არქმევს ფუტკარს.

პირად გრძნობებს ის გვერდს უხვევს,
მძიმედ დაჭრილს წყლულს შეუხვევს.
მას არ ახსოვს თავის თავი,
ის არ ნანობს ლექსთ სიუხვეს.

ლექსი  ნეკტართ ფიალია,
სიყვარული ტრფიალია -
უკვდავ მგოსნის მოწოდება,
სიცოცხლე რომ შეალია.

ლექსით მარად იხატება
ძახილი და ღაღადება -
საერთოის, საქვეყნოის,
საქმისათვის თავდადება!

***
ხმოვანი კინო

საღამო წყნარი. უღრუბლო სახეთ
ახალი ღვინო.
ოცდაათი წლის წინად რომ ვნახეთ
პირველი კინო.

ზღვა ხმაურობდა. ეს იყო ქვიშის
ხმოვანი ჯადო.
მონტევიდეო, ლურჯი პარიზი
და კოლორადო.

მას შემდეგ ხანა ორად გაიყო -
გული ამ გულში.
(ეს ოცდაათი წლის წინად იყო,
და არა გუშინ).

არ გაიარა მას შემდეგ ჯადომ
ხანა წუხილის.
ისევ ის განგი და კოლორადო
ვნახე წუხელის.

და ფრანგულის წილ (გზა უისროთა)
როგორც სინანულს -
ხმოვანი ფილმი სიტყვებს ისროდა
ამერიკანულს.

გაჰქრა მსუბუქი შრიალი ქვიშის
ალ-მოფერადო...
მონტევიდეო. ლურჯი პარიზი
და კოლორადო.

***
ხომალდი კაპზე

ის ერთს გულითადს მიჰყვება სურვილს,
და ის სურვილი ჯერ არ ასრულდა,
რომ მსოფლიო ცას წითლად მობურვილს,
ცეცხლის ისრები სწვდეს დასასრულთა..

გაიბნა კვალი, ნისლივით გაჰქრა
ის ძველი სახლი, ის პაპის პაპა..
ის შფოთიანი, ვით ძველი გაყრა,
უამური დღე - დარდი და ჯაფა.

იმ ერთადერთი ძლიერ სურვილის
მისის არ გვინდა ეხლა გაგება,
იყო ზამთრების საშინელება
და ზაფხულების პაპანაქება.

მაინც მივაღწევთ გულითად სურვილს,
როცა ხომალდი კაპზე აბია.
თუმც ნაოჭები მოედო მის შუბლს,
ვით საფლავის ქვას ეპიტაფია..

გულში მძლავრია სიფიცხე ცეცხლის,
რომელიც ელავს უდიდეს მიზნით..
ჩვენი ხუთწლედით, კიდევ ხუთწლედით,
ინტერნაციონალით, სოციალიზმით.

***
ხომალდისას ვისმენ რჩევას

ხომალდისას ვისმენ რჩევას,
როგორც ძვირფას მცნებას
და ოცნებას მიცემული
ვიგრძნობ დავიწყებას.

ტკბილ სიზმრებში მე მომესმის
იალქნების ნანა,
იალქნების შრიალი და
ჟრჟოლა გრძნობისთანა.

***
ხომალდს მიჰყვება თოვლის მადონა...

ხომალდს მიჰყვება თოვლის მადონა
და ყვავილები გიიადონა.
შენთვის გაეკრა ჯვარზე იესო,
სულო, ჭაობზე უნოტიესო.
იდუმალია ჩვენი სერობა
და ღამეების ალმაცერობა,
რომ ოცნებები ცეცხლით გალესო,
სულო, იმ ცეცხლზე უმხურვალესო.
დღეთა სინაზეს ედება კორძი...
ესე არს სისხლი, ესე არს ხორცი
და იდუმალი ლოცვა ბაგისა,
სულო, ლაჟვარდზე უსპეტაკესო.
ვარსკვლავი იგი - ფიქრთა საგანი -
ერთი უმრავლეს ვარსკვლავთაგანი,
აელვარდება ცაზე ოდესმე,
სულო, დემონზე უბოროტესო!

***
ხომლი

ნათელი ღამე, გაშლილი ზღვა, ცის დასავალი
სდარაჯობს ეთერთ სიმშვიდესა და მყუდროებას.
მარტოდენ ზვირთი მოვერცხლილი და ძილგამფრთხალი
დროგამოშვებით გაიტაცებს საწუთროებას,
თავის სიზმრებით, თავის მწარე მოგონებებით,
დაღლილ-დაქანცულს უსაფუძვლო სიცოცხლის ვნებით.
მე მახსოვს და არ მავიწყდება, ვარსკვლავთ კაშკაში
შუქთა ფერხულში ისე ნაზად გადაშლილიყო,
და მხოლოდ მარტო ვარსკვლავებმა იცოდენ ცაში,
რომ ქვეყნად ჩემზე ბედნიერი არავინ იყო.
ჟამი რბიოდა... ვერ ასწრებდა შეხედვას თვალი
და შეეჩვია გული სევდას, ურწმუნოებას.
ნათელი ღამე, გაშლილი ზღვა, ცის დასავალი
ისევ სდარაჯობს სიმშვიდესა და მყუდროებას.
ვარსკვლავთა ხომლი ისევ დნება შუქთა ფრქვევაში,
ზღვისა ყვავილებს უალერსებს სამხრეთის ქარი,
ეხლაც კი, მხოლოდ ვარსკვლავებმა იციან ცაში
ჩემი ფიქრები და წარსულის მწარე ზღაპარი.

***
ხსოვნას

მოუწოდეს იმას ძველად,
ზარები რომ  დარეკოს,
რომ  სიმღერა მთა და ველად
გვირგვინივით  გადაარეკოს.
იგი დაფნის იყო ღირსი,
დიდი  ცეცხლით იწვოდა,
მაგრამ ყოფნა მაინც მისი
გაჰქრა  უმაისოდა.

***
ხუთწლედი ოთხ წელიწადში

არა გადაზვირთება,
არა სიტყვა ლიტონი -
ჩვენს ქვეყანას სჭირდება
უამრავი ლითონი.
ნიავქარს არ აჩუქო
ერთი წამი ან წუთი,
ჩვენს ქვეყანას სჭირდება
მანქანა და მაზუთი.

შრომა არ შეანელო -
ტემპები დაახშირე,
რადგან მხარეს სჭირდება
შავი ოქრო, ნახშირი.
გაუმკლავდი ამ შრომას,
წინათ რომ ვერ უძლებდი,
მორჩეს ოთხ წელიწადში
დასახული ხუთწლედი!

***
ხშირად ვოცნებობ...

ხშირად ვოცნებობ და შევსცქერი ცას,
ვეძებ უხილავს, ვუცდი ვიღაცას.

მე ვმღერი მაშინ და მთრთოლვარე ხმას
სევდით ვუერთებ ჩამქრალ გულისთქმას!

ჩემს გულში ვეძებ ვარსკვლავებს, მთვარეს,
მეგობრებს, სატრფოს ეშხით მღელვარეს;

არ ანათებენ ისინი ჩემს გულს,
არღა მომფენენ შვებას, სიხარულს.

ბნელდება მთვარე, თრთის ვარსკვლავი ცის
და ძირს ეშვება ოცნება სივრცის...

***
ხშირად მე შემომხვდება...

ხშირად მე შემომხვდება
ვიღაცა ალანია,
ჩემთვის მისი სახელი
არშინ-მალ-ალანია!

***
ჰაერი

მძიმე ჰაერი მხურვალეა, უფრო ჩქარ-ჩქარა
აშრიალდება ფიქრთა სამოსი.
დაბერა ქარმა და ოცნება ააჩანჩქარა,
ხმაში ინთქმება გზა მიდამოსი.
ჩამოდის ღამე. ჩამოფრინდა. აი წამები!
გულში ხმაურობს სურვილთა ზღუდე,
თითქო აშლილა იქ წყვდიადი და აკლდამები
და განზრახვების ახალი ბუდე.
უცებ: მორთულან, მოკაზმულან ის ძველნი დრონი.
შორ სიშორეთა ელვარებს თოვა.
მაინც წუხილი მიუძღვება მათ მსუბუქ რონინს,
ვით მგლოვიარე არფების გროვა.
ცელქი ნიავი და შრიალი, უღრუბლო დღენი
თითქო ზარია ანატაცები, -
მიეჩქარება მთვარის შუქში გაჭრილი ცხენი,
მთვარენი დგანან, როგორც ანძები.
მთვარის შუქთაგან შეკრებილი ფეთქს სიმღერები,
თუმცა არ სჯერათ ბედნიერება,
რაღაც უღრუბლოდ, გატაცებით, ყელმოღერებით,
მოდის სიმშვიდე და ძლიერება.
და გადიღვრება სივრცეებში ყვავილთა შორის
ნელი ქანება სხვა დანანებით -
მარმარილოდან უდროო დროს აფრენილ ქორის
ზეცად ავარდნილ შადრევანებით.

***
ჰამლეტის ქნარით

ამაოა მთლად ცხოვრება, დრტვინვის წუთისოფელია,
წადი... წადი მონასტერში, მონასტერში, ოფელია!
ტკბილი ნანა სულს უთხარი, უბედობა ხატს აჩვენე,
დამაშვრალი სული, გული მონასტერში მოასვენე!
მაშ, შორს მტვერი, შორს, შორს მიწა! - ის ცის უარმყოფელია...
წადი... წადი მონასტერში! მონასტერში, ოფელია!..

***
ჰანრი ბარბიუსი კონგრესზე

ბრწყინავს დარბაზი,
სინათლე ნაზი,
როგორც ნანატრი
რამ ფეერია, -
იატაკიდან
ჭერს შეერია
და ელვარების
მისცა სიახლე.

როგორც სიზმარი
რამე ნანატრი
გადაეხვევა
ათასფერ მინას,
ასე დიადი
სასახლე ბრწყინავს,
შეთანხმებისა
ბრწყინავს სასახლე.

რა მორიდება
და დიდი ხათრი,
რა სიყვარული
ხალხის სწერია
გამოძახილში:
მშვენიერია
ბარბიუსის სიტყვა,
მისი - მეტადრე.

ამ გამოძახილს
იმ მომენტს ვადრი,
როდესაც ცეცხლი
ადუღებს რკინას;
დიდ იდეებით
თეატრი ბრწყინავს,
გამარჯვებული
ბრწყინავს თეატრი.

პრეზიდიუმში
ჩემს გვერდით წყნარი
და მოღიმარი
ზის ბარბიუსი;

მას აქვს ღიმილი
დაუვიწყარი -
თვალებშიც ნაზი,
ლურჯი ბურუსი.

პარიზთან მჭიდროდ
გადაზრდილია
ბარიკადები
წითლად ნაბანი,
ეს პერ-ლაშეზი,
ეს ბასტილია,
ზარბაზნების ხმა
და ბარაბანი.

გარეთ კი მტერი
დადის იოლად,
სადაც პალმების
მწვანე ქაფია,
მას უნდა არა
კარმანიოლა,
არამედ დუჩეს
ბიოგრაფია.

სახალხო ფრონტს და
ინტერნაციონალს
სურს ხალხში მკვიდრად
გაიდგას ფესვი,
მის ბრწყინვალე და
მზიურ მომავალს
ეხმაურება
ჩვენი კონგრესი.

ამაოდ კი მტერს
სურს დაარბიოს,
ის სიცოცხლესთან
თამაშს ვერ იგებს -
არა ერთს და ორს
ჰანრი ბარბიუსს
დაუკავშირებს
მებრძოლთა რიგებს.

ამაოდ სიკვდილს
სურს დასცეს გმირი
და ამოგლიჯოს
საგულეს გული,
თვით დაეცემა
გულგანაგმირი,
სიცოცხლის ცეცხლით
შემობუგული.

ახალი გზისთვის
ჩვენ მიგვიგნია -
მსოფლიო ცეცხლით,
მსოფლიო ცეცხლით
წიგნით სტალინზე!
ეს ის წიგნია,
სად დინამიტი
ელავს ნაკვერცხლით.

***
ჰე, მამულო!

ჰე, მამულო! გრძნობა შენი მოვლისა
მარადყველა ჩვენთაგანის ვალია.
სანამ გმირმა შენთვის სული დალია,
სთქვა: სამშობლო, უპირველეს ყოვლისა!

არმოშიშარს ქარისა და თოვლისა,
ყოველ ჩვენგანს ურყევ მოზნად ექნება
მხოლოდ შენთვის თავდადების შეგნება:
მამულს გული, უპირველეს ყოვლისა!

მზეჩაჰქრება ყველა სისხლისმწოვლისა,
მზე ამოვა ყველა დაჩაგრულისა,
წამლად იქნას ყოველ დაჭრილ გულისა:
გამარჯვება, უპირველეს ყოვლისა!

დე, ბრწყინავდეს დროშად თვითეულისა
საქართველოს მკერდი ორდენოსანი,
მისი მიწა, მისი მზე სხივოსანი,
ის გვიყვარდეს, უპირველეს ყოვლისა!

***
ჰეინეს სტრიქონის გამო

რომანტიული
ქნარის წკირაში
ნირშეუცვლელი
იყო გალობა:
ბედნიერება
არის მირაჟი,
უბედურება
კი რეალობა.

უბედურება -
სწუხდა ჰაინე -
დინჯი, მოხუცი
არის ქმნილება,
თუ ერთი გნახა
და მოეწონე,
სიკვდილის დღემდე
ქნარს გეცილება,

ასეა, ასე:
მხოლოდ სიზმარში,
სიუბრალოე
და სიადვილე -
უბედურება არის მირაჟი,
ბედნიერება
კი სინამდვილე.

მე არას ვიტყვი:
ბევრის ვარ მოწმე
უბედობით და
ბედნიერებით;
პირად საკითხში
ამ ორი მოძმის -
ნურავინ ქვეყნად
ნუ ჩაერევით!

***
ჰიმნი

ერთი ნუგეში
და მისწრაფება
დეე, სხივს გვფენდეს
როგორც ღვთაება.
დეე, ისმოდეს
იმერ-ამიერ:
"მრავალ-ჟამიერ,
მრავალ-ჟამიერ!"

სიმტკიცე ძველი
და ძველი რწმენა,
წარსულ დიდების
კვლავად აღდგენა
ხატად შეიქმნას
ქართველთა მიერ,
მრავალ-ჟამიერ,
მრავალ-ჟამიერ..

ღმერთო მფარველო,
ერთხელ ძლიერი
კვლავ აღადგინე
ქართველი ერი..
კვლავ განუახლე
ერთობა, ძმობა,
მტრის წინააღმდეგ
მიეც თანხმობა.
რომ კვლავ ისმოდეს
იმერ-ამიერ:
„მრავალ-ჟამიერ,
მრავალ-ჟამიერ!“

***
ჰიმნი ქართულ ანბანს

შენ, რომელიც
მარად მზეებრ გვინათ,
არა გუშინ
გაჩნდი თვალის ჩინად,
არამედ მზით
ამოენთე ბრწყინვად -
ოცდაექვსი საუკუნის წინად...

იმდროიდან
დაწყებული დღემდე -
როს გათენდა,
მზით ანთებულ ზემდეგ,
სერზე აველ,
მთაწმინდაზე შევდეგ
ოცდაექვსი საუკუნის შემდეგ.

შენ სიძველის
გმოსავს ნელი ხავსი,
ქვაზე ჭრილი
ხარ ჩუქურთმის მსგავსი -
დიდის გზნებით
ასე იყავ სავსე
ოცდაექვსი
საუკუნის წინად...

ცხრაასხუთი.
ოქტომბერი. ომი.
ჩემს ახლოს დგას
კაცთ ახალი ტომი.
ხელთ უპყრია
ლექსთა ჩვენთა ტომი -
ოცდაექვსი საუკუნის შემდეგ.

მარადისი
სიახლე გაქვს ორბის,
ხვეულები
გრეხილების ორფის,
გაშვენებდა
ახლის წინამორბედს
ოცდაექვსი საუკუნის წინად...

სევდიანის
და როდესმე ობლის
გულმხურვალე,
როგორც ზრუნვა მშობლის.
ხარ აღმდგენი
ქალაქის თუ სოფლის
ოცდაექვსი
საუკუნის
შემდეგ.

შენით მღერდა
მომღერალი ვეფხვის,
უდარებლად
მცოდნე ლექსის ხერხის.
ეს შრიალი
იყო მრავალ ვერხვის
ოცდაექვსი
საუკუნის წინად...

შენ სიმები
მოგაქვს ჩემი ქნარის,
შენ შეჰხარი
თავისუფალ მხარეს,
შრომას ერთგულს,
თავდადებულს, ცხარეს,
ოცდაექვსი
საუკუნის შემდეგ.

ქალიშვილი
შენით მღერდა ჩონგურს,
შენ ჯერ უშლელს
მაშინ ჰგავდი კოკორს.
აწ სულ სხვა ხარ,
არ იმგვარი, როგორც
ოცდაექვსი საუკუნის წინად...

კვლავ გვინათე,
როგორც ეხლა გვინათ,
რა იყო და
რაა ახალ ბრწყინვად -
ოცდაექვსი
საუკუნის წინად,
ოცდაექვსი
საუკუნის შემდეგ.

***
ჰიტლერის გულში უდავო...

ჰიტლერის გულში უდავო
რღვევის და გახრწნის ტბორია,
რად უნდა, აბა რად უნდა
სხვა ერთა ტერიტორია?

რად ენატრება მსოფლიო
ფალავნის მძლეთა-მძლეობა,
ოდეს სულშეხუთულია
თვით მისი მოსახლეობა.

სად ეძებ ნავთს და ქვანახშირს,
რად გინდა რკინის მადანი,
რომ იმ მაღარომ დაგმარხოს
სიმძიმე ვერასატანი?

რად გინდა თუჯის, ფოლადის,
ოქროს და ვერცხლის ბუდობი,
გამოგლეჯილი სხვათაგან
დაუნდობლობა-მრუდობით?

კიდევ და კიდევ რამდენი
მომზადებაში ეფლობა
სიუხვე კაუჩუკისა
და გემთა ამშენებლობა?

ან შვრიის, ჭვავის, ხორბალის,
ველები ოქრო-სიმინდთა,
რად გინდა ბამბის ფართობი,
ქერი, კანაფი რად გინდა?

რად გინდა, რისთვის გაშენდა
ველთ-საძოვარი ხშირისა,
რქიანთა, ცხენთა და ცხვართა
ველები იორქშირისა?

ხლართები რკინიგზებისა
და გემთა მძიმე ტონაჟი,
ფრანკების, მარკის, ლირების
და დოლარების კონაში.

ჰაეროპლანი, ტანკები,
ავტომობილი ამდენი,
მრავალი ვალის და ვახშის
გზით მშრომელების გამდენი.

რად გინდა აელვარება
ქვათა ძვირფასთა ფერების?
არ არის, შენთვის არ არის
აქ წვეთი ბედნიერების!

ჰმ! ვინ სთქვა, თითქოს მსოფლიოს
დაპყრობას დიდი დრო უნდა,
ელვისებური სისწრაფით
გაბატონება მოუნდა...

აგერ მოადგა ჩვენს საზღვარს...
რა მადა, რა სიხარბეა.
- შესდექ! ჰა, კიდეც დაიძრა
ჩვენი წითელი არმია!

***
ჰორიზონტი ოდნავ ღელავს

ჰორიზონტი ოდნავ ღელავს შემოდგომის მკრთალი სხივით
და ეცლება ხეს ფოთლები მომაკვდავი პეპლებივით.
ყვითელ ფოთლით მოიფარა ხეივანი, ბილიკები,
თეთრი ნისლით შეიმოსა ცად აწვდილი შორი მთები.
ობლადა დგას მონასტერი, სადაც თავი შეაფარე,
სადაც ციურ ნისლთა ფიქრში მიატოვე ცოდვათ მხარე.
მაგრამ მე ვერ დაგივიწყებ, შენ მიყვარხარ იმავ ვნებით,
ძველი სულით, ძველი ფიქრით და ძველივე თავდადებით.
ჰორიზონტი ოდნავ ღელავს შემოდგომის მკრთალი სხივით
და ეცლება ხეს ფოთლები მომაკვდავი პეპლებივით.

***
ჰორიზონტიდან ზენიტამდე

ჰორიზონტიდან
ზენიტამდე მხოლოდ ვარდებით,
წითელ ვარდებით
შენი კვალი დაიფარება...
გზას, სევდიან გზას
მოვხიბლავთ და შევუყვარდებით,
ჩემი სიცოცხლე, ჩემი ქნარი
თუ გეყვარება!
ჰორიზონტიდან
ზენიტამდე შენს წარმტაც სახელს
ყოველი სული და სიცოცხლე
გაიმეორებს,
მყინვარი დახრის შუბლს ამაყს და
ფიქრთ გამომსახველს,
შენის სახელით ამოსჭედავს
მთებსა და გორებს.
ჰორიზონტიდან
ზენიტამდე ღრუბელთა გუნდი
ძირს დაეშვება, ლბილ საწოლად
რომ გაგეშალოს...
მე იალქანად გადვიქცევი,
ოღონდ დაბრუნდი...
ცეცხლს ნუ მისცემ სულს,
რომ იწვალოს და ივალალოს!
ჰორიზონტიდან
ზენიტამდე ალვის მწვერვალებს
წაუჩურჩულებს შენსა სახელს
ზღვის ნიავ-ქარი,
და ეს სახელი დასწვავს ზეცის
მიბნედილ თვალებს...
ოღონდ დაბრუნდი... ოჰ, დაბრუნდი
და თქვი ზღაპარი!
ჰორიზონტიდან
ზენიტამდე მნათობთა კვალი,
შენს ლამაზ ფეხთა საბილიკოდ
გადიჯაჭვება...
ოღონდ მასმინე კვლავ შენი ხმა
წყლულთა დამცხრობი,
ოღონდ მაღირსე შენი ნახვით
ის ტკბილი შვება.

***
ჰქროდენ სიონი

ძველი სიონი
დინჯი, ზვიადი,
მზერა დიადი.
ჰქრიან სიონი.
ზეცა იისა
გადაარიდე
იმედს ჯვარედი
ბიზანტიისა,
ის ანგელოსი
აწ არ არს მშვიდი,
ოდესმე დიდი
საქართველოსი.

***
ჰქუხდა ხმოვანი ქარი ..

ჰქუხდა ხმოვანი ქარი მრავალი
ამ ასწლოვანი კაკლის ხის კარად;
ასე: მიმავალს სდევს მომავალი,
დრონი მიჰქრიან მარად და მარად.
ჩვენი შავი ზღვის ხმაურის გვარად
აქ ხმაურია არანაკლები,
ხიდან ჩამოდის ხვავიან ღვარად
მხოლოდ და მხოლოდ სავსე კაკლები.
დიდებულია წლის მოსავალი,
იგი სრულიად გადიქცა ქნარად.
ბავშვი კისკისებს, როგორც მზით მთვრალი,
ის მჭმუნვარებას არა სთვლის არად!
როგორც იმედი, თან დააქვს მარად
გული: არც მეტი და არც ნაკლები!
კაკლებს უგულოს დასწონის მარად
მხოლოდ და მხოლოდ სავსე კაკლები!
ყოველ, მარადდღე, სავსე კაკალი
ახალ ცხოვრებას ედება კარად.
სილაღეს სწორი აეღო კვალი
და არსებობა შეიგრძნო მყარად.
მოდის - სიტყვების მგზნებარე ჯარად
ლექსი, რომანი და სპექტაკლები,
მასა კი არჩევს: მას უნდა მარად
მხოლოდ და მხოლოდ სავსე კაკლები!
ო, მეგობრებო! კარგთ თანაბარად
ვინ სთქვა ფუჭები და საძაგლები?
სოციალისტურს სჭირდება მარაგს -
მხოლოდ და მხოლოდ სავსე კაკლები!
